<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>பசுஞ்சோலையில் ஒரு நாள்</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
பசுஞ்சோலையில் ஒரு நாள்
</div>
<div class=postmeta>
881 words | 5 min read
</div>
<div class=content>
<p>“ஆனாலும் இந்த மனிதர்கள் இவ்வளவு தூரம் நன்றி கெட்டவர்களாக இருப்பார்கள் என்று நான் எதிர்பார்க்கவில்லை. தேவையான சமயத்தில் நன்றாக உபயோகித்துவிட்டு, இப்போ இப்படி பண்ணிட்டாங்களே.” அங்கலாய்த்தது கறிவேப்பிலைச் செடி.</p>
<p>“மிருகங்களை விடக் கேவலமாகவல்லவா நடந்து கொள்கிறார்கள்?” இது வல்லாரையின் ஆதங்கம்.</p>
<p>“இதில் எங்களுக்குத் தான் ஆ..று அறிவு என்று பெருமை வேறு.” நொடித்துக் காட்டியது மல்லி.</p>
<p>பஞ்சலை கிராமத்து மரம், செடி கொடிகளெல்லாமே கடுங்கோபத்தில் இருந்தன. காரணம், முன்தினம் முன்தினம் அங்கிருந்த பெரிய ஆலமரம் ஒன்று வெட்டிச் சாய்க்கப்பட்டதுதான். இன்னும் சில நாட்களில் எல்லா மரங்களையும் வெட்டி விடுவார்களாம். என்ன அக்கிரமம்?</p>
<p>…</p>
<p>பஞ்சலை… தென்காசி பக்கத்தில் ஒரு சிறு கிராமம். பசுஞ்சோலை என்ற பெயர்தான் மருவி மருவி பஞ்சலை என்று ஆனதாகச் சொல்வார்கள். பெயருக்கேற்றப் பசுமையான ஊர். ஊர்க்கோடியில் ஓடும் வாய்க்கால் ஆகட்டும், ஓங்கி வளர்ந்த மரங்களாகட்டும், சிறிய செடி கொடிகளாகட்டும், எல்லாமே இயற்கையன்னையின் வரப்பிரசாதங்கள்தாம்.</p>
<p>சிகரம் வைத்தாற்போல் அங்கு வீசும் காற்று… அன்றாடம் நாம் சுவாசிக்கும் கண்ணுக்குத் தெரியாத காற்றுகூட இவ்வளவு அழகாக, தூய்மையாக இருக்குமென்பது அங்கு போனால்தான் புரியும்.</p>
<p>எல்லாம் போன வருடம் அந்த பிளாஸ்டிக் தொழிற்சாலை வரும்வரை தான்.</p>
<p>நகரங்களைவிட இங்கு இடம், வேலையாட்கள் சம்பளம, தொழிற்சாலை பராமரிப்பு மற்றும் இதர செலவுகள் எல்லாமே குறைவாக இருந்ததால் இந்த இடத்தைத் தேர்ந்தெடுத்தனர் கம்பெனி முதலாளிகள். இப்போது தொழிற்சாலை நல்ல லாபத்தில் ஓடவும், அதை விஸ்தரித்து கோடவுன், கெஸ்ட்ஹவுஸ் மற்றும் சில அடுக்கு மாடி வீடுகள் கட்டத் திட்டமிட்டுள்ளது நிர்வாகம். அதற்காகத்தான் இங்குள்ள தாவரங்களை அழிக்க முற்பட்டிருக்கிறார்கள்.</p>
<p>அதே நேரம், அதே தோட்டத்தில் வேப்ப மரத்தடியில் நாற்காலிகளைப் போட்டு அமர்ந்துகொண்டு சிலர் தீவிரமாக விவாதித்துக் கொண்டிருந்தனர். தொழிற்சாலை வரைபடத்தைக் கையில் வைத்துக் கொண்டு மற்றவர்களுக்கு விளக்கிக் கொண்டிருந்தார் இஞ்சினியர்.</p>
<p>“ஃபேக்டரிக்குப் பின்புறம் இதோ இங்கே இரண்டாயிரம் சதுர அடியில் கோடவுன் கட்டப் போகிறோம். இந்தப் பக்கம் நான்கு தனித்தனி வீடுகள். கெஸ்ட்ஹவுஸாக பயன்படுத்தலாம்.”</p>
<p>“வீடுகள்?”</p>
<p>“இதோ இங்கே வருகிறது, ஒரு மாடர்ன் டவுன்ஷிப்.”</p>
<p>ஊர் ஜனங்களுக்கும் வரவர மண்ணில் இறங்கி வேலை செய்வது பிடிக்கவில்லை.</p>
<p>என்னவானாலும் கம்பெனியில் வேலை பார்த்து, மாதம் பிறந்ததும் கையில் சுளையாக சம்பளப்பணம் வாங்குவது போல் ஆகுமா?</p>
<p>எங்கே, எப்படி ரோடு போடலாம், அஸ்திவாரங்கள் எப்படி போட வேண்டும் என்றெல்லாம் அவர்கள் திட்டமிடுவதைப் பார்க்கப் பார்க்க, தாவரங்களின் பதட்டம் அதிகரித்துக் கொண்டே போயிற்று.</p>
<p>“நம் நிழலிலேயே அமர்ந்து கொண்டு நம்மையே அழிக்கத் திட்டமிடுகிறார்களே, நியாயமா இது?” என்று கசப்புடன் கூறியது வேப்ப மரம்.</p>
<p>“அதோ, அவர்கள் அருந்திக் கொண்டிருக்கும் இளநீர் இன்று காலையில் என்னடமிருந்து பறித்ததுதான்.” என்றது தென்னை மரம்.</p>
<p>“எங்கள் பழங்களைத்தான் ருசித்து, சுவைத்துக் கொண்டிருக்கிறார்கள.” என்றன மா, பலா, வாழை.</p>
<p>எங்களிடமிருந்த அத்தனைபூக்களையும் பறித்துத்தான் நேற்று விருந்தினர்களுக்கு மாலைகள் போட்டார்கள்.” என்றன ரோஜாவும் சம்பங்கியும்.</p>
<p>“அது மட்டுமா? எவ்வளவு பூ, காய், பழம் கொடுத்தாலும் இவர்களுக்குப் போதவில்லை. இன்னும் இன்னும் நிறைய வேண்டும் என்று ஏதேதோ ரசாயன உரங்களையெல்லாம் நம் வேரில் போடுகிறார்கள். வலிக்கிறது.”</p>
<p>“பூச்சிகளை விரட்டுவதாகக் கூறி, கண்ட கண்ட திரவங்களை தெளிக்கிறார்கள். உடம்பெல்லாம் எரிகிறது. தாங்க முடியவில்லை.”</p>
<p>“ஆமாமாம். அது மட்டுமல்ல. இந்த ரசாயனங்களால் நம் அசல் மணம், குணம், சுவை எல்லாம் போயே போச்சே. எல்லாத்துலயும் ஒரு விஷத்தன்மை.” என்றது மாமரம் விரக்தியுடன்.</p>
<p>“இப்போதும் இந்த தொழிற்சாலையிலிருந்து வரும் புகையால் பெரும்பாதிப்பு ஏற்படாமல் நாம்தான் அதிகமாக உழைத்து இவர்களைக் காப்பாற்றுகிறோம். அதுகூட புரியவில்லையே.”</p>
<p>“நகரங்களில் நம் இனத்தையே முழுக்க முழுக்க அழித்து விட்டார்களாம். இப்போது இங்கேயும் வந்து கைவரிசையைக் காட்டப் பார்க்கிறார்கள். இவர்களை இப்படியே சும்மா விடக்கூடாது.”</p>
<p>“நான் என் அருகில் வருபவர் தலை மீது நல்ல கனமான இளநீரை “டொம்”மென்று போட்டு விடுகிறேன்.” என்றது தென்னைமரம்.</p>
<p>“நான் தரை முழுவதும் விதைகளைப் பரப்பி வைத்து வருபவர்கள் கால்களைக் குத்திக் கிழித்துவிடுகிறேன்.” என்றது நெருஞ்சிமுள்.</p>
<p>“நான் வருபவர்கள் காலைத் தட்டிக் கீழே விழச் செய்து விடுவேன்.” என்றது பூசணிக்கொடி.</p>
<p>இப்படியே ஆளுக்கொன்றாகக் கூறத் தொடங்கின.</p>
<p>“ஆனால் இதற்கெல்லாம் இவர்கள் இங்கே எங்கே பயந்து மசியப் போகிறார்கள்?” புளிய மரத்தின் பேச்சைக் கேட்டு எல்லா மரங்களும் ஸ்தம்பித்து நின்றன.</p>
<p>என்ன செய்யலாம்…? ஏதாவது செய்து இந்த நாசவேலையைத் தடுக்க வேண்டும்.. என்னதான் செய்வது …?</p>
<p>…</p>
<p>அதே சமயம் வேப்பமரத்தடியில் மனிதர்களின் பேச்சுக்குரல் பலமாகக் கேட்டது.</p>
<p>“சார், தொழிலாளர்களுக்கு சம்பளம் போதலீங்க. வயல்ல போனா கிடைக்கிற தினக்கூலியை விட, இங்க மாதச்சம்பளம் குறைவா இருக்குதுங்களே,” என்றான் கம்பெனியில் வேலை பார்ப்பவன் ஒருவன்.</p>
<p>“அங்க உங்களை தினம் தினம் யார் வேலைக்குக் கூப்பிடறாங்க? இங்க மாசம் ஒன்றாம் தேதி சம்பளம் ‘டாண்’ணு கிடைக்குதில்லை? இதுக்கு மேல எதிர்பார்க்காதீங்க.” என்றார் முதலாளி.</p>
<p>“அது மட்டுமில்லீங்க. வேற சில முக்கியக் கோரிக்கைகளும் இருக்குங்க. தினம் பன்னிரெண்டு மணி நேரம் வேலை செய்யறோம். அதை எட்டு மணி நேரமாக்கணும். மதிய உணவு இடைவேளை பதினைந்து நிமிடம் போதாதுங்க. அரைமணி நேரமாவது வேணும். அப்புறம் தொழிலாளர்களுக்கு தனியா கழிப்பறைக் கட்டித் தரணுமுங்க. முக்கியமா பெண்களுக்கு. அப்புறம் எங்கள்ள ஒரு வருஷத்துக்கு மேல வேலை பார்க்கறவங்களுக்கு மட்டுமாவது வேலை நிரந்தரமாக்கணும். இன்னும் ஈ.எஸ்.ஐ…”</p>
<p>“விட்டா தொழிற்சாலையையே உங்க பேருக்கு எழுதித் தரக் கேட்பீங்க போலிருக்கே. எதுவும் நடக்காது. போய் வேலையைப் பாருங்க.” என்றான் மேனேஜர் அதிகாரமாக.</p>
<p>“அப்படின்னா எங்களுக்கும் வேற வழியில்லை சார். நியாயம் கிடைக்கும் வரை நாங்கள் யாரும் வேலைக்கு வரமாட்டோம். ஸ்ட்ரைக்.” சட்டென்று எழுந்து வெளியேறினார்கள் தொழிலாளர்கள்.</p>
<p>மேனேஜர் திகைத்துப்போய் உட்கார்ந்து விட்டான்.</p>
<p>“இப்போ என்னப்பா செய்வது? இப்படி ஸ்ட்ரைக் வரைக்கும் போவார்கள் என்று நான் எதிர்பார்க்கவில்லை.”</p>
<p>“நானும் இப்படி நினைக்கவில்லை… ஆனால் ஒன்று, இவர்கள் இரண்டு நாள் வேலைநிறுத்தம் செய்தாலும் பெரும் நஷ்டம் நமக்குத்தான். கொஞ்சம் பணிந்து போவது போல் காட்டிவிட்டு, கொஞ்ச நாள் கழித்து இவர்களை ஒரு கை பார்த்துக் கொள்ளலாம்.” என்றார் முதலாளி.</p>
<p>…</p>
<p>கேட்டுக்கொண்டிருந்த தாவரங்கள் மலைத்துப் போயின. நியாயமான கோரிக்கைகளுக்குக்கூட வேலை நிறுத்தம்தான் செய்ய வேண்டுமா? ஸ்ட்ரைக்குக்கு இவ்வளவு வலிமையா?</p>
<p>தாவரங்களுக்கும் ஐடியா கிடைத்து விட்டது.</p>
<p>“நாமும் எல்லாரும் சேர்ந்து வேலைநிறுத்தம் செய்யலாம். இவர்களுக்கு ஒரு நல்ல பாடம் புகட்டலாம். இதைத் தவிர நமக்கு வேறு வழியில்லை” என்று ஏகமனதாகத் தீர்மானித்து, எல்லா மரம், செடி கொடிகளும் தத்தம் வேலையை நிறுத்திவிட்டு அப்படியே அசைவற்று நின்றன.</p>
<p>…</p>
<p>சிறிது நேரத்திலேயே பசுஞ்சோலை கொடுஞ்சோலை ஆகிப்போனது.</p>
<p>காற்றில் ஆக்ஸிஜன் அளவு குறைந்து, கார்பன்-டையாக்ஸைடு அளவு அதிகமாகி விட்டது.</p>
<p>வெப்பம் அதிகரித்துக் கொண்டே போனது.</p>
<p>ஆங்காங்கே புகைப்படலங்கள் சுழன்று சுழன்று நின்றன.</p>
<p>ஒருவித துர்நாற்றம் பரவத் தொடங்கியது.</p>
<p>வானத்தில் முட்டி வந்த மேகங்கள் கலைந்து போயின.</p>
<p>பறவைகள் ஏதோ அசாதாரணத்தை உணர்ந்ததுபோல் வேறிடம் நோக்கிப் பறந்தன. விலங்குகளும் கிளம்பி விட்டன. அவற்றிற்கெல்லாம் எடுத்துச் செல்ல உடைமைகள் என்று எதுவும் இல்லையே.</p>
<p>மனிதர்கள் மட்டும் செய்வதறியாது திகைத்தனர். திடீரென்று புழுக்கம் தாங்க முடியவில்லை. சிலருக்கு குமட்டல், வாந்தி வர, வேறு சிலரோ கண் எரிச்சல், தலைவலி எனத் தவித்தனர். சிலருக்கு தும்மல், இருமல் என்று அவஸ்தை. சிறு குழந்தைகளும் வயதானவர்களும் தலைசுற்றி, மயங்கிக் கீழே விழத் தொடங்கினர். எல்லோருக்கும் மூச்சு விடுவதே சிரமமாகத் தோன்றியது. ஆஸ்துமா, இருதய நோயாளிகளைப் பற்றிக் கேட்கவே வேண்டாம். என்னதான் நடக்கிறது, என்ன செய்ய வேண்டும் என்று எதுவும் புரியாமல் செயலிழந்து திணறினர்.</p>
<p>…</p>
<p>அப்போது வெட்டப்பட்டிருந்த ஆலமரம் லேசாக, துளிர்விடத் தொடங்கியது. சுற்றுமுற்றும் பார்த்துவிட்டு என்னவென்று விசாரித்தது.</p>
<p>“அண்ணே, உங்களை வெட்டியதற்காகவும், நம் அனைவரின் அருமை புரிவதற்காகவும் நாங்கள் வேலைநிறுத்தம் செய்கிறோம். நீங்கள் கவலைப் படாதீர்கள். நாங்கள் உங்களை எப்படியாவது காப்பாற்றி விடுவோம்.” என்றன மரங்கள்.</p>
<p>ஆலமரம் மகிழ்ச்சி அடையவில்லை. மாறாக மிகுந்த வருத்தத்துடன் கூறியது,</p>
<p>“சே.. என்ன காரியம் செய்து விட்டீர்கள் நண்பர்களே? எல்லாரும் எவ்வளவு துன்பப் படுகிறார்கள் பாருங்கள். வேண்டாம். உடனேயே முன்னைவிட பல மடங்கு அதிகமாக வேலை செய்து, ஏற்பட்டிருக்கும் பாதிப்பை சீர் செய்யுங்கள்.” என்று கட்டளையிட்டது.</p>
<p>மக்களின் தவிப்பைப் பார்த்து ஏற்கெனவே கலங்கிக் கொண்டிருந்த எல்லா மரங்களும் அக்கணமே ஆலமரத்தின் கட்டளைக்குப் பணிந்து தத்தம் வேலையைத் தொடங்கி விட்டன.</p>
<p>சுற்றுப்பறமும் இயல்பு நிலைக்குத் திரும்பத் தொடங்கியது.</p>
<p>ஆலமரம் தொடர்ந்தது, “இந்த சுயநலம் மிக்க மனிதர்கள் அளவுக்கு மீறி பேராசையும், பொறாமையும் அகம்பாவமும் பிடித்து நம்மை அழிக்கிறார்கள்… தப்புத்தான். ஆனால், நாம் நம் கடமையை மறந்து இயற்கைக்கு எதிராக நடக்கலாமா? சூழ்ச்சி, வஞ்சகம், பொறாமை, அடுத்தவரை அழிப்பது, மனசாட்சியின்றி நடப்பது, பழிக்குப் பழி வாங்குவது போன்ற தரங்கெட்ட செயல்கள் எல்லாம் நமக்கெதற்கு?</p>
<p>நாம் என்ன மனிதர்களா?”</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>