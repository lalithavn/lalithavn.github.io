<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>யாரும் பார்க்கவில்லை...</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
யாரும் பார்க்கவில்லை...
</div>
<div class=postmeta>
682 words | 4 min read
</div>
<div class=content>
<p>மருத்துவமனை வளாகத்தின் வரவேற்புப் பகுதியில் காத்திருந்தாள் செண்பகம். துக்கமும் சுயபச்சாதாபமுமாக தொண்டை அடைத்தது.</p>
<p>வழக்கம்போல்தான் இன்றும் பொழுது விடிந்தது. வழக்கம்போல்தான் பாஸ்கர் அலுவலகத்துக்கும் ஹரீஷ் கல்லூரிக்கும் கிரீஷ் பள்ளிக்கூடத்துக்கும் கிளம்பிப் போனார்கள். வழக்கம்போல் இவள் வீட்டை ஒதுக்கி சுத்தம் செய்து கொண்டிருந்தாள்.</p>
<p>மணி பதினொன்று இருக்கும். திடீரென்று கிரீஷ் ஸ்கூலிலிருந்து ஃபோன். பள்ளிக்கூடத்தில் ஏதோ படியில் வேகமாக இறங்கும்போது கிரீஷ் கால் தடுக்கி கீழே விழுந்து விட்டானாம். மயக்கமாக இருந்தவன் தண்ணீர் தெளித்ததும் எழுந்து விட்டானாம். ஆனால் காலில் வலி அதிகமாக இருப்பதால் அடுத்துள்ள மருத்துவமனைக்கு அழைத்துச் செல்கிறார்களாம். மருத்துவமனையின் பெயரைச் சொல்லி, அவளையும் உடனடியாக அங்கே வரச் சொன்னார்கள்.</p>
<p>பதறியடித்து, வீட்டிலிருந்த பணத்தையெல்லாம் தேடித் திரட்டியெடுத்துக் கொண்டு மருத்துவமனை வந்து சேர்ந்தாள் செண்பகம். பாஸ்கரைத் தொடர்பு கொள்ள முடியவில்லை. ஆஃபீஸில் இன்று முக்கியமான மீட்டிங் இருப்பதாக ஏற்கெனவே சொல்லியிருந்தான்.</p>
<p>ஆஸ்பத்திரிக்கு வந்து, குழந்தைக்கு பயப்படும்படியாக எதுவும் இல்லை என்று உறுதியான பின்னரே அவளுக்கு போன உயிர் திரும்பி வந்தது.</p>
<p>என்றாலும் காலில் சிறு ஹேர்லைன் முறிவு இருப்பதால் மாவுக்கட்டு போட அழைத்துச் சென்றிருக்கிறார்கள்.</p>
<p>பெரிய ஆபத்து இல்லை என்ற ஆசுவாசம் ஏற்பட்டதும், மற்ற பிரச்சினைகள் மனதில் பூதாகாரமெடுத்தன. முக்கியமாக பணம்&mldr; இப்போது இந்த பரிசோதனைகளுக்கும் சிகிச்சைக்குமாக பில் எவ்வளவு வருமோ தெரியவில்லை. எவ்வளவு செலவானாலும் பரவாயில்லை என்று சொல்லி விட்டாள். இப்போது பயமாக இருந்தது. பர்ஸிலிருந்த பணத்தை எண்ணிப் பார்த்தாள். ரூபாய் நோட்டுக்கள் ஏதாவது ஒன்றோடொன்று ஒட்டிக்கொண்டிருக்கலாம் அல்லவா? ஹும். மீண்டும் மீண்டும் எண்ணினால் மட்டும் பணம் குட்டி போட்டு விடுமா என்ன? அதே அளவுதான் இருந்தது.</p>
<p>பார்க்கலாம். தேவைப்பட்டால் அவசரத்துக்கு பக்கத்து வீட்டு பாக்யாவுக்குத்தான் ஃபோன் பண்ணணும். வேறு வழியில்லை. மருத்துவச் செலவு என்பதால் எப்படியாவது உதவுவாள்.</p>
<p>செண்பகத்துக்கு மனமும் உடலும் சோர்ந்து போயிற்று. நடுத்தர வர்க்கம் என்றால் ஒரு நாளுமே நிமிர முடியாதா? நிமிரக் கூடாதா? எத்தனை செலவுகள்?</p>
<p>மாதாமாதம் பாஸ்கர் சம்பளப்பணத்தை அப்படியே இவளிடம் கொடுக்கத்தான் செய்கிறான். இவளும் ஒவ்வொரு மாதமும் பார்த்துப் பார்த்து சாமர்த்தியமாகத்தான் பட்ஜெட் போடுகிறாள். ஆனால் எப்பொழுதுமே எதிர்பாராத செலவுகளைத்தான் நிச்சயமாக எதிர்பார்க்க வேண்டியிருக்கிறது.</p>
<p>எத்தனையோ செலவுகளை ஒத்திப் போட்டுக்கொண்டுதான் இருக்கிறாள்.</p>
<p>ஹரீஷ் மூன்று மாதமாக ஒரு செல்ஃபோன் வேண்டுமன்று நச்சரித்துக் கொண்டிருக்கிறான். பாவம். காலேஜ்ல படிக்கிற பையன்.</p>
<p>பாஸ்கருடைய ஸ்கூட்டர் ரிப்பேர் பண்ணாமல் இருக்கு. ரிப்பேருக்கு ஆகும் செலவுக்கு புது வண்டியே வாங்கி விடலாம் என்று பார்க்கிறவர்கள் நக்கலடிக்கிறார்கள். புது வண்டியைப் பற்றி நினைக்கவே வழியில்லை.</p>
<p>போன தடவை ஊருக்குப் போனபொழுது, அம்மா புடவைக் கிழிசலை மறைக்க முயன்றதை நினைத்தால் இன்னும் மனம் வலிக்கிறது. ஒரு நல்ல புடவை வாங்கிக் கொடுக்க எத்தனை மாதமாக இவளும் திட்டம் போட்டுக் கொண்டிருக்கிறாள்?</p>
<p>இதோ, நாளை மறுநாள் காலேஜ் ஃபீஸ் கட்ட வைத்திருந்ததைத்தான் இங்கெ மருத்துவமனைக்கு எடுத்துக் கொண்டு வந்திருக்கிறாள். இப்போ ஃபீஸுக்கு என்ன செய்ய? ஒரு வாரத்துக்குள் ஃபைனுடன் கட்டலாம். ஆனால் அதற்கும் என்ன வழி? சம்பளம் வர இன்னும் பதினைந்து நாட்கள் இருக்கே. எப்படி சமாளிக்கப் போகிறேன்?</p>
<p>கடவுளே, முருகா&mldr;</p>
<p>சற்றுமுன் கந்த சஷ்டி கவசம் சொல்லிக் கொண்டிருந்தவள் ஏதேதோ யோசனையில் எங்கே விட்டாள் என்றே தெரியவில்லை.</p>
<p>சரி, மீண்டும் ஆரம்பத்திலிருந்து சொல்ல வேண்டியதுதான். நாக்கு வறண்டே போயாச்சு. கூடையிலிருந்து தண்ணீர் பாட்டிலை எடுக்கக் குனிந்தவளின் கண்கள் நிலைகுத்தி நின்றன.</p>
<p>இரண்டடி தூரத்தில் பக்கத்து நாற்காலியின் காலருகில் சற்றே மறைவாக கிடப்பது என்ன? பணமா? கண்களைக் கசக்கி உற்றுப் பார்த்தாள். பணமேதான். இரண்டாயிரம் ரூபாய் நோட்டுகள். மெல்லிய நூலால் லேசாகக் கட்டப்பட்டிருந்தது. பத்து… இல்லை, நிச்சயம் இருபதுக்குக் குறையாமல் இருக்கும்.</p>
<p>சற்று முன் அந்த சேரில் உட்கார்ந்திருந்தவர்கள் தவற விட்டிருப்பார்களோ. அப்படித்தான் இருக்கும். எவ்வளவு அலட்சியமாக பணத்தை விட்டிருக்கிறார்கள். கொட்டிக் கிடக்கிறது போலும். பார்த்தாலே தெரிந்ததே, நல்ல பணக்காரர்கள் என்று. ஹும்&mldr;</p>
<p>சட்டென்று செண்பகத்துக்கு பொறி தட்டியது. அவள் தேவையறிந்து அவளுக்காகவே இந்தப் பணம் அவளருகில் விழுந்திருக்கிறதோ. ஆமாம், அப்படித்தான் இருக்க வேண்டும். மற்றப்படி… கொடுக்கிற தெய்வம் நேர்லயா வந்து கொடுக்கும்? இல்லை, கூரையைத்தான் நிற்க்க முடியமா? இதுகூட புரிஞ்சுக்கலேன்னா என்னைவிட பெரிய முட்டாள் யாரும் இருக்க முடியாது.</p>
<p>ஆனாலும் கொஞ்சம் பயமும் கொஞ்சம் தயக்கமுமாக இருந்தது. யாராவது பார்த்து விட்டால்&mldr;</p>
<p>அம்மாவின் புடவை, ஹரீஷின் காலேஜ் ஃபீஸ், செல்ஃபோன், மருந்து மாத்திரைகள், … வரிசையாக மனதில் முட்டிக்கொண்டு வந்தன.</p>
<p>ரொம்ப யோசிக்க நேரமில்லை. கைக்கெட்டியது வாய்க்கு எட்டாமல் போய்விடும். ஒரு முடிவுக்கு வந்தவள், ரொம்ப அப்பாவியாக முகத்தை வைத்துக்கொண்டு சுற்றுமுற்றும் நோட்டமிட்டாள். கூட்டம் அதிகம் இல்லை. இரண்டு மூன்று நோயாளிகள் தான். அசதியில் கண்மூடி உட்கார்ந்திருந்தனர். உடன் வந்தவர்களில் பெரும்பாலோர் அவரவர் செல்ஃபோனை மும்முரமாக நோண்டிக்கொண்டிருந்தனர். இருவர் மட்டும் சன்னக் குரலில் சுவாரசியமாகப் பேசிக்கொண்டிருந்தனர். வரவேற்புப்பெண் தொலைபேசியில் டயல் செய்து கொண்டிருந்தாள்.</p>
<p>அவள் நினைத்தது சரிதான். சூழ்நிலையும் சந்தர்ப்பமும் இவளுக்கு சாதகமாகவே இருக்கு. மெதுவாக நகர்ந்தாள். மூச்சை அடக்கிக்கொண்டு குனிந்து லாவகமாக அந்த பணத்தை கையில் எடுத்து விட்டாள்.</p>
<p>மூச்சை இழுத்து விட்டபடி மெதுவாக நிமிர்ந்து மேலே பார்த்தவள் விதிர்விதிர்த்துப் போனாள். மேலே சுவரோரத்தில் சிசிடிவி கேமரா. இவள் இடத்தின் நேர்க்கோட்டில்.</p>
<p>ஐயையோ. மாட்டிக்கொண்டேனே. இதில் எல்லாமே பதிவாகி இருக்குமே. பணத்தைத் தொலைத்தவர்கள் சற்று நேரத்தில் தேடி வருவார்கள். சிசிடிவியைத்தான் முதலில் போட்டுப் பார்ப்பார்கள். இவள் நல்ல வசமாக மாட்டிக் கொண்டாளே. போலிசிடம் சொல்வார்களா? ‘திருடி’ என்பார்களோ. தெரிந்தவர்கள் யாராவது பார்த்து விட்டால்&mldr; எவ்வளவு அசிங்கம்? எனக்கு மட்டுமல்லாமல் பாஸ்கருக்கும் குழந்தைகளுக்கும் கூட எவ்வளவு அவமானம்..</p>
<p>செண்பகத்துக்கு வியர்த்துக் கொட்டியது. நெஞ்சு படபடத்தது. எனக்கு இது தேவையா? போன வாரம்கூட கோவிலில் தரையில் கிடந்த பத்து ரூபாய் நோட்டை எடுத்து உண்டியலில் தானே போட்டேன்? இன்னிக்கு இப்படி பண்ணிட்டேனே? இப்போ என்ன செய்வது? ஐயோ கடவுளே…</p>
<p>சட்டென்று ஒன்று தோன்ற, கையில் பணத்துடன் வேகவேகமாக வரவேற்புப்பெண்ணிடம் சென்றாள்.</p>
<p>“ஹலோ, இங்க பாரும்மா”</p>
<p>ஃபோனை கையால் மூடியபடி இவளிடம் திரும்பினாள் அந்தப் பெண், “என்னம்மா?”</p>
<p>“இதோ, இந்த ரூபாய் அங்க கீழே கிடந்தது. பாவம். யாரோ தவற விட்டிருக்காங்க. எப்படியும் தேடி வருவாங்க. பத்திரமா வச்சுக் கொடுத்திடுங்க” படபடவென்று கூறி பணத்தை அந்தப் பெண் கையில் அவசரமாகத் திணித்தாள்.</p>
<p>அப்பாடா. தப்பித்தேன். நிம்மதி..</p>
<p>அதிசயத்துடன் பணத்தை கையில் வாங்கிய அந்தப் பெண், “ஒரு நிமிடம் இருங்கம்மா” என்று புன்னகையுடன் கூறிவிட்டு, ஃபோனில் தொடர்ந்தாள், “அப்புறம், ரிசப்ஷன்ல இருக்கிற சிசிடிவி ரிப்பேராகி ரெண்டு நாளாச்சு. நேற்றே சொன்னேனே. இன்னிக்காவது கட்டாயம் சரி பண்ணிடுங்க. ஓகேயா?”</p>
<p>ரிப்பேரா? செண்பகத்தின் முகத்தில் ஈயாடவில்லை. முகம் அஷ்டகோணலாயிற்று. தலையிலடித்துக் கொண்டாள்.</p>
<p>‘ச்சே.. இப்ப்பிடி கோட்டை விட்டுட்டேனே…ச்சே.. ச்ச்ச்சே..’</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>