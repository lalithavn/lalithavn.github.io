<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>எண்பதிலும் காதல் வரும்</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
எண்பதிலும் காதல் வரும்
</div>
<div class=postmeta>
752 words | 4 min read
</div>
<div class=content>
<p>“நான் என் ஃப்ரெண்டைப் பார்த்துட்டு வறேன் தாத்தா.”</p>
<p>“&mldr;.”</p>
<p>“தாத்..த்தா”</p>
<p>திடுக்கிட்டு நிமிர்ந்தார் ராமலிங்கம்.</p>
<p>“என்னடா?”</p>
<p>“மாமி டேபிள்ல சாப்பாடு வச்சிருக்கா. நீங்க சாப்பிட்டுடுங்க. நான் வர கொஞ்சம் லேட்டாகலாம். ஏதாவது வேணும்னா செல்லுக்கு கூப்பிடுங்க”</p>
<p>“சரிப்பா ஜாக்கிரதையா போயிட்டு வா”</p>
<p>“அதுசரி தாத்தா, நியூஸ் பேப்பரை இப்படி தலைகீழா வச்சு படிக்க எங்க கத்துக்கிட்டீங்க?” என்றவன் அருகில் வந்து கண்ணடித்தான்.</p>
<p>“பாட்டி ஞாபகமா தாத்தா? ஒரு வாரம் தானே? தீபாவளிக்கு வந்துடுவாங்க”</p>
<p>“சீ போடா” அசட்டு சிரிப்புடன் கையை ஓங்கினார் ராமலிங்கம்.</p>
<p>விசிலடித்தவாறு செல்லும் பேரனைப் பார்க்க அவருக்கு சிரிப்பு வந்தது. வருங்கால மனைவியைப் பார்க்கத்தான் ஓடுகிறான்.</p>
<p>திருமணம் நிச்சயமாகி இருக்கிறது, அவ்வளவுதான். இப்போதே அந்தப் பெண்ணுடன் பகிரங்கமாக சுற்றும் பேரனை எண்ணி இவருக்குத்தான் அதிசயமாக, ஏன் கொஞ்சம் வெட்கமாக கூட தோன்றியது.</p>
<p>அந்தக் காலத்தில் இவர் ருக்மிணியை நேரில் பார்த்ததே திருமணத்தன்று தான். வெளியூரில் வேலை என்பதால் பெண் பார்க்கக்கூட போகவில்லை.</p>
<p>&mldr;</p>
<p>பேப்பரை டீப்பாயில் எறிந்தவர் டிவியை ஆன் செய்தார். அதிலும் மனம் லயிக்கவில்லை.</p>
<p>காலிங்பெல் அடிக்கவும் போய் கதவைத் திறந்தார். நண்பர் சதாசிவம்.</p>
<p>“ரெண்டு நாளா வாக்கிங் வரலியே, என்னாச்சு சார்?”</p>
<p>“என்னவோ ஒரு சோர்வு. மூடே இல்லை.”</p>
<p>பொதுப்படையாக சிறிது நேரம் பேசிக்கொண்டிருந்துவிட்டு சதாசிவம் கேட்டார் “என்ன சார், வீட்ல யாரையும் காணோம்?”</p>
<p>“மும்பையில தூரத்து சொந்தத்துல ஒரு கல்யாணத்துக்கு எல்லாரும் போயிருக்கா. பத்து நாளாச்சு. ஸ்ரீராமுக்கு மட்டும் ஆபீஸ்ல லீவு கிடைக்கலை”</p>
<p>“எப்போ திரும்பி வராங்க?”</p>
<p>“அடுத்த வாரம் தான்..”</p>
<p>“மாமியும் போயிருக்காங்களோ?”</p>
<p>“ம்.. ம்..”</p>
<p>“ஓ, அதான் மூட் அவுட்டா?” சிரித்துக்கொண்டே கிளம்பினார் சதாசிவம்.</p>
<p>ராமலிங்கத்துக்கு எரிச்சலாக வந்தது. என்னமோ ருக்மிணி வீட்ல இல்லாததால அவர் குடியே முழுகிப் போன மாதிரி ஆளாளுக்கு இதென்ன பேச்சு?</p>
<p>இங்கே இருந்தாலும் அவ அப்படி பெரிசா என்ன செய்யப் போறா?</p>
<p>சமையலுக்கு ஒரு மாமி இருக்கா. மற்ற வேலைகளுக்கு எல்லாம் இன்னொரு வேலைக்காரி. அப்புறமென்ன?</p>
<p>திருமணமாகி ஐம்பது வருடமாகிறது. இதுவரை ருக்மிணியைப் பிரிந்து அவர் இருந்ததே இல்லையா என்ன?</p>
<p>ஆஃபீஸ் விஷயமாக எத்தனையோ முறை வாரக்கணக்கில், ஏன் மாதக்கணக்கில் கூட அவர் வெளியூர் போயிருக்கிறார். நண்பர்களுடன் டூர் போயிருக்கிறார்.</p>
<p>ஏன், ருக்மிணி போனதில்லையா என்ன? கல்யாணமான மறுவருடமே பிரசவத்துக்காக நான்கு மாதங்கள் திருச்சி போயிருந்தாள். அடுத்த இரண்டு வருடத்தில் இரண்டாவது பிரசவம். அதற்கடுத்த இரண்டும் இங்கே சென்னையில்தான். அப்புறம்… அப்புறம்… ஊஹும். பிறகு ருக்மிணி பெரிதாக எங்கும் போனதாக ஞாபகமில்லை. எங்கெல்லாமோ போக வேண்டுமென்று லிஸ்ட் போட்டுக் கொண்டிருப்பாள்.</p>
<p>&mldr;</p>
<p>சலிப்புடன் பீரோவைத் திறந்தவர், மேல்தட்டில் சில போட்டோ ஆல்பங்களைப் பார்த்ததும் எடுத்துப் புரட்டத் தொடங்கினார்.</p>
<p>புகைப்படங்களை ருக்மிணி தேதிவாரியாக அடுக்கி வைத்திருந்தாள். பரவாயில்லையே.</p>
<p>&mldr;</p>
<p>திருமணமானதும் முதன்முதலாக இருவரும் ஸ்டுடியோவுக்குப் போய் எடுத்துக்கொண்ட ஃபோட்டோ.</p>
<p>அட, ருக்கு கூட நல்ல அழகாக இருக்காளே.</p>
<p>இப்போதுதான் புதிதாகப் பார்ப்பதுபோல் தோன்றியது.</p>
<p>“எங்க ராமனோட அழகுக்கும் படிப்புக்கும், வந்தவ கொஞ்சம் போறாதுதான்.” அம்மா அடிக்கடி சொன்னது இவர் மனதிலும் பதிந்து விட்டிருந்ததோ?</p>
<p>இதோ, மூத்தவன் மணியுடன் எடுத்த படம். அந்த சமயத்தில் இவர் கம்பெனி மூடப்பட்டு ஆறு மாதம் வேலையில்லாமல் இருந்தார். அவள் எப்படி சமாளித்தாளோ, தெரியலியே.</p>
<p>பிறகு ஒரு நல்ல வேலைக்காக பெருந்தொகை டெப்பாஸிட் கட்ட பணமின்றி இவர் தடுமாறியபோது, இதோ இந்த ஃபோட்டோவிலுள்ள ஒட்டியாணம், அட்டிகை, மேலும் சில நகைகளை அவளே எடுத்துக் கொடுத்தாள்.</p>
<p>“அடுத்த வருஷத்துக்குள்ள இன்னும் நல்லதாவே வாங்கித் தந்துடறேன்” என்று சொல்லித்தான் வாங்கிக் கொண்டார். ஆனால் பிறகு அவளுக்கென்று பெரிதாக எதுவும் வாங்கவில்லை. அவள் கேட்கவுமில்லையே.</p>
<p>நான்கு குழந்தைகளுடன் இருந்த அந்த ஃபோட்டோவைப் பார்த்ததும் ராமலிங்கம் வாயவிட்டுச் சிரித்து விட்டார். மணியும் வீணாவும் பரவாயில்லை. ஆனால் இந்த சந்துருவும் வாணியும் படுத்திய பாடு கொஞ்ச நஞ்சமல்ல. சதா சண்டையும் லூட்டியும்தான். நான்கு பேரையும் நன்றாகவே சமாளித்திருக்கிறாள். இப்பல்லாம் ஒரு குழந்தையை உருப்படியா வளர்க்கவே திணறறாங்களே..</p>
<p>வீட்டு விஷயங்கள் எதிலும் இவர் ரொம்ப தலையிட்டதில்லை. ஆஃபீஸ் வேலையே சரியாக இருக்கும்.</p>
<p>குழந்தைகளின் பட்டமளிப்பு படங்களைப் பார்க்க ராமலிங்கத்துக்கு பிரமிப்பாக இருந்தது. பெண்கள் இருவரும் எம்பிபிஎஸ். மணி ஐஐடியில் எம்எஸ். சந்துரு எம்பிஏ. எந்த டியூஷனுக்கும் யாரும் போனதில்லை.</p>
<p>அம்மா, அப்பாவின் சதாபிஷேக ஃபோட்டோவைப் பார்த்ததும் அவர் கண் கலங்கியது. இருவரும் கடைசிவரை இவருடன்தான் இருந்தார்கள். அப்பா சாது என்றாலும் அம்மா வாய் கொஞ்சம் நீளம்தான். ‘வாயாடி வாலாம்பா’ என்று அம்மாவுக்குப் பட்டப்பெயரே உண்டு.</p>
<p>“என் பிள்ளை ராப்பகலா உழைச்சு கொண்டு வர்ற பணத்தை இப்படி கரியாக்கறியே” என்பாள் காரணமில்லாமல்.</p>
<p>“காப்பி சூடேயில்லை. குழாய்த் தண்ணிய பிடிச்சிண்டு வந்திருக்கியோ?” என்பாள்.</p>
<p>மறுநாள் “நாக்கு வெந்து போகட்டும்னு கொதிக்க கொதிக்க காப்பிய தர்றியே” என்பாள்.</p>
<p>ருக்குவின் பிறந்த வீட்டினரை தரக்குறைவாகப் பேசும்போது மட்டும் அவள் இவரிடம் கண்களாலேயே கெஞ்சுவாள். ஆனால் இவர் சாமர்த்தியமாக கண்டும் காணாததுபோல் இருந்து விடுவார். அது தப்போ…</p>
<p>இது போன மாதம் இவர்களது ஐம்பதாவது திருமணநாளை குழந்தைகள் சிறப்பாகக் கொண்டாடியபோது எடுத்த க்ரூப் ஃபோட்டோ. இதிலும், வயதுக்குரிய கம்பீரத்துடன் ருக்கு அழகாக இருக்கிறாளே. இவர்தான் படு கிழவனாகத் தெரிகிறாரோ !?</p>
<p>&mldr;</p>
<p>இந்த குடும்பத்தின் ஆணிவேர் தான் மட்டும்தான் என்று இதுவரை இறுமாந்திருந்த ராமலிங்கத்துக்கு இப்போது இனம் தெரியாத பயம் தோன்றியது. வேலைக்குப் போய் வந்ததைத் தவிர வேறு எதுவுமே இவர் செய்யவில்லையே..</p>
<p>ருக்கு இல்லாம எதுவுமில்லை போலிருக்கே&mldr;</p>
<p>அவளுக்கென்று அவர் என்ன செய்திருக்கிறார்?</p>
<p>என்ன செய்ய இருக்கு? அவள் எதுவும் கேட்டதில்லையே?</p>
<p>இல்லை, சின்ன சின்ன ஆசைகள் எத்தனையோ வெளிப்படுத்தி இருக்கிறாள். இவர்தான் கண்டு கொண்டதேயில்லை. என்னவோ ஒரு அலட்சியம்..</p>
<p>முதல்முதலாக தலைதீபாவளியின்போது நாணிக்கோணிக் கொண்டு கண்களில் ஆசை மின்ன ருக்மிணி கேட்டது நன்றாக ஞாபகம் இருக்கிறது, “அடர்ந்த தாமரைப்பூ கலர்ல பச்சை பார்டர் போட்ட புடவை, நல்லா இருக்குமில்லே?”</p>
<p>தொடர்ந்த இவரது அலட்சியச் சிரிப்பும் நினைவிருக்கு, “சீ, மிட்டாய் கலர்ல.. அசிங்கமான்னா இருக்கும்?”</p>
<p>அதே போல இன்னொரு பண்டிகைக்கு ‘ஜிமிக்கி வாங்கலாமா’ என்று ஆசையாகக் கேட்டதும், “ஐயே. பேசாம இந்த நாய்க்குடையை எடுத்து காதுல மாட்டிக்கோ.. ரசனையைப் பாரேன்” என்றாரே.</p>
<p>வரிசையாக இதேபோல் எத்தனையோ ஆசைகளும், இவரது அலட்சியங்களும் அடுத்தடுத்து நினைவு வர நிலைகுலைந்து போய்விட்டார்.</p>
<p>‘அந்த தருணங்களில் ருக்கு உள்ளுக்குள் தன்னை வெறுத்திருப்பாளோ’ என்று ஏனோ திடீரென்று தோன்ற, விக்கி விக்கி அழத் துவங்கி விட்டார் ராமலிங்கம்.</p>
<p>…</p>
<p>“தாத்தா, தாத்தா… என்ன செய்றீங்க. ஃபோன் அடிக்கிறது கேட்கலியா?” வெளியிலிருந்து வேகமாக வந்த ஶ்ரீராம் ஃபோனை எடுத்துப் பேசினான்.</p>
<p>“அப்படியா… ? சரிப்பா… நாளைக்குத்தானே…. நான் பார்த்துக்கறேன்… ஓகேப்பா… பை..”</p>
<p>“தாத்தா, உங்களுக்குத்தான் குட் நியூஸ். பாட்டி சீக்கிரமே சென்னைக்கு திரும்பி வரணும்னு கேட்டுட்டேயிருந்தாளாம். நாளைக்கு ஃப்ளைட்ல அப்பாவோட கொலீக் ஒருத்தர் வறாராம். அவர்கூட பாட்டியை அனுப்பி வைக்கிறாராம் அப்பா. நான் ஏர்போர்ட்ல பிக் அப் பண்ணிட்டு வந்துடுறேன். சரியா?”</p>
<p>&mldr;</p>
<p>ராமலிங்கம் எழுந்தார். உள்ளே போய் பல்செட்டை மாட்டிக் கொண்டார். மூக்குக் கண்ணாடியை அணிந்து கொண்டார். ஹியரிங் எய்டை சரிசெய்து கொண்டார். வாக்கிங் ஸ்டிக்கை எடுத்துக் கொண்டார்.</p>
<p>குடுகுடுவென்று பேரனிடம் சென்றார், “ஶ்ரீராமா, இந்த ரங்காச்சாரி புடவைக்கடைக்கு போகணும். கூட வர்றியா?”</p>
<p>“தாத்தா??”</p>
<p>“அடர்ந்த தாமரைப்பூ கலர்ல பச்சை பார்டர் போட்ட புடவை ஒண்ணு வாங்கணும்.” என்றார் ஆசையும் காதலும் சொட்ட.</p>
<p>“கூட்டிண்டு போயேன்.”</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>