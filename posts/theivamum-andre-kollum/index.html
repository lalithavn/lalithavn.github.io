<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>தெய்வமும் அன்றே கொல்லும்</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
தெய்வமும் அன்றே கொல்லும்
</div>
<div class=postmeta>
1048 words | 5 min read
</div>
<div class=content>
<p>“இவங்களையெல்லாம் நடு ரோட்டுல நிக்க வச்சு சுட்டுத் தள்ள வேண்டாமா?” கோபமும் அழுகையும் கலந்து ஒலித்த கமலத்தின் குரலைக் கேட்டு உள்ளேயிருந்து வந்தார் குமரேசன்.</p>
<p>“என்ன கமலம்? உனக்குக் கூட கோபம் வருதே.. என்ன விஷயம்?”</p>
<p>அன்றைய செய்தித்தாளை விரித்துஒரு குறிப்பிட்ட செய்தியைப் படித்ததும் அவருக்குச் சிரிப்புத்தான் வந்தது.</p>
<p>வடக்கே ஒரு அதிகாரி தம் வீட்டில் வேலை பார்த்து வந்த ஒரு சிறுமியை பலாத்காரம் செய்து விட்டாராம். அதற்குப் போய் ஐந்து வருடங்களாக விசாரணையெல்லாம் நடத்தி இப்போது தண்டனையும் கொடுத்திருக்கிறார்களாம். ஆறு மாதச் சிறைவாசமும் ஆயிரம் ரூபாய் அபராதமுமாம்.</p>
<p>“என்ன கமலம்&mldr;? இதற்குப் போய்…?” கமலம் அவரை மேற்கொண்டு பேச விடவில்லை.</p>
<p>“என்னங்க நீங்க.. இப்படி சாதாரணமா சொல்றீங்க? கற்பழிப்புங்கறதே மன்னிக்க முடியாத குற்றம். அதிலும் ஒரு பாவமும் அறியாத சின்னஞ்சிறு பெண்ணைப் போய்… அந்தக் குழந்தைக்கு இதுஉடலாலும் மனசாலும் எவ்வளவு பாதிப்பைக் கொடுத்திருக்கும்? ஆயுசுக்கும் இந்த வேதனை மறையுமா? ஒரு பிஞ்சோட வாழ்க்கையையே நாசமாக்கி விட்டானே படுபாவி.. நாசமாப் போறவன்..” பொருமினாள் கமலம்.</p>
<p>‘இவளுக்கு மட்டும் அந்த ராணியைப் பற்றித் தெரிந்தால்…’ உள்ளுக்குள் எழுந்த கள்ளச் சிரிப்பை உதடு வரை வராமல் அடக்கிக் கொண்டார் குமரேசன்.</p>
<p>“அதான் விசாரிச்சு தண்டனையும் கொடுத்திருக்காங்களே.. விடு கமலம்.”</p>
<p>“எவ்வளவு பெரிய தப்ப? அதற்கு இதெல்லாம் ஒரு தண்டனையா? இந்தக் காசை ரொம்ப ஈஸியா விட்டெறிஞ்சுட்டு அவன் திரும்பவும் இதே தப்பைச் செய்ய மாட்டானா?” குமுறலுடன் செய்தித்தாளை வீசியெறிந்து விட்டு கமலம் உள்ளே சென்று விட்டாள்.</p>
<p>அந்த அதிகாரியின் முட்டாள்தனத்தை நினைத்து மீண்டும் தமக்குள் சிரித்துக் கொண்டார் குமரேசன்.</p>
<p>இந்த மாதிரி விஷயத்திலெல்லாம் இப்படி மாட்டிக்க் கொள்கிற மாதிரியா நடந்து கொள்வது? சாமர்த்தியமாக இருந்திருக்க வேண்டாம்? ஏன், இப்போது குமரேசனையே எடுத்துக் கொள்ளலாமே? இந்த ஐம்பது வயதில் இவர் பார்க்காதப் பெண்களா?</p>
<p>…</p>
<p>இதுவரை எத்தனையோ பெண்கள். எண்ணிக் கொண்டிருக்கவா முடியும்? சம்மதத்துடன் வந்தவர்கள் மிகச் சிலர் தானே? சம்மதமின்றி கட்டாயத்தின் பேரில் சிக்கியவர்கள்தாம் பலர். பலாத்காரங்கள் இல்லாமலா? ஒரு தடவை கூட இவர் மாட்டிக் கொண்டதேயில்லை. அந்த திருச்சி சம்பவத்தைத் தவிர… ஆனால் அப்போதும் தந்திரமாகத் தப்பித்து விட்டாரே.</p>
<p>அப்போது குமரேசன் டெபுடேஷனில் திருச்சி அருகே ஒரு கிராமத்தில் ஆரம்பப் பள்ளியில் ஆசிரியராக வேலை பார்த்துக் கொண்டிருந்தார்.</p>
<p>நல்ல வேளை, கமலம் அந்த ஊருக்கு வரவே இல்லை. தங்கையின் பிரசவத்துக்காக மாதக்கணக்கில் தன் பிறந்த வீட்டுக்குப் போயிருந்தாள்.</p>
<p>அந்த ஊரில் அந்தப் பெண்ணை… அவள் பெயர் கூட ஞாபகமில்லை. அவளை வழிக்குக் கொண்டுவரசிலபல ஆசை வார்த்தைகளை எடுத்து விடத்தான் செய்தார் குமரேசன். காரியம் முடிந்ததும் அவர் கமுக்கமாக ஊரை விட்டுக் கிளம்பும்போது அவள் எப்படியோ அவரைப் பார்த்து விட்டாள்.</p>
<p>அவர் தன்னைத் திருமணம் செய்து கொள்வார் என்று நம்பித்தான் தன்னை அவரிடம் ஒப்படைத்தாளாம். ‘கெட்டுப் போன தன்னை இனி யார் திருமணம் செய்து கொள்வார்கள்?’ என்று ஒரே ரகளை.</p>
<p>கிராம்ப் பஞ்சாயத்தில் அந்தப் பெண் இவர் மீது பிராது கொடுக்க, இவரோ வெகு சுலபமாக அவள் மீதே பழியைத் திருப்பிப் போட்டு விட்டார்.</p>
<p>‘படிப்பும் வசதியும் உள்ள ஆளை வளைத்துப் போட அவள்தான் நாக்கூசாமல் பொய் சொல்கிறாள்’ என்று.</p>
<p>‘படித்த.. பண்பான .. வாத்தியார் பொய் சொல்ல மாட்டார்’ என்று அவரது பேச்சு தான் எடுபட்டது.</p>
<p>அவர் யோகம். விரைவிலேயே அவருக்கு வேறு ஊருக்கு மாற்றல் உத்தரவும் வந்து விட்டது. ஊரைவிட்டுக் கிளம்பும்போது அஅவள் அள்ளி விட்ட சாபங்களை நினைத்தால், இப்போதுகூட சிரிப்பு தான் வருகிறது. அந்த சம்பவத்துக்குப் பிறகு அவர் இன்னும் கொஞ்சம் உஷாராகி விட்டார். ஆனால அதன் பிறகும் எத்தனையோ பேர். எண்ணிக் கொண்டா இருக்க முடியும்?</p>
<p>…</p>
<p>விடலைப் பருவத்திலேயே ஆரம்பித்த பெண்பத்துஇது. திருமணமான பின் ஒருசில மாதங்கள் அடங்கியிருந்த காமவெறி மீண்டும் தலைவிரித்தாடியபொழுது அஅதை அடக்க அவரால்் முடியவில்லை; அவர் முயலவும் இல்லை. இத்தனைக்கும் கமலத்திடம் அவர் மிகவும் பிரியமாகத்தான் நடந்து கொண்டார். குழந்தை இல்லை என்பதைத் தவிரவர்களுக்கு எந்தக் குறையும் கிடையாது.</p>
<pre><code>ஆரம்பத்தில் கமலம் குழந்தை ஏக்கத்தில் கொஞ்சம் அழுது கொண்டிருந்தாள்.  தெரிந்த கோவில்களுக்கெல்லாம் அவரையும் அழைத்துக் கொண்டு சென்றாள். அலோபதி, ஹோமியோபதி, ஆயுர்வேதம் எதையும் விட்டு வைக்கவில்லை. 
</code></pre>
<p>பின், ஓய்ந்து போய் கமலம் கணவனிடம் இன்னொரு திருமணம் செய்து கொள்ளுமாறு கூறினாள். உறவினர்களும் அவளுக்குப் பின்பாட்டு பாடினார்கள். ஆனால் அவர் எதையும் காதில் போட்டுக் கொள்ளவில்லை. இன்னொரு பெண் கமலத்தைப் போலவே பேதையாக இருப்பாள் என்று என்ன நிச்சயம்? எதற்கு விஷப் பரீட்சை?</p>
<p>…</p>
<p>வேடிக்கை என்னவென்றால், இதனால் அவர் மதிப்பு இன்னும் உயர்ந்து விட்டது. வேலை நிமித்தமாக எத்தனையோ ஊர்களுக்குச் சென்றவர், இப்போது ஹெட்மாஸ்டராக பதவி உயர்வு பெற்று இந்த ஊருக்கு வந்து ஒரு வருடமாகிறது. இந்த ஊர்க்காரர்களுக்கு இவரிடம் ரொம்பவே மரியாதை.</p>
<p>அதுவும் இப்போதெல்லாம் இவருடைய வயதும் தோற்றமுமே அக்கம் பக்கத்தில் நன்மதிப்பைப் பெற்றுத் தருகின்றன. ஏசாக நரைத்த தலைமுடியும், ரிம்லெஸ் கண்ணாடியும், நெற்றியில் பளிச்சிடும் திருநீறும் குங்குமமும், பரம சாதுவாகப் பார்க்கும் கண்களும்…</p>
<p>பள்ளி மாணவர்களின் பெற்றோர் தங்கள் குழந்தைகளுக்கு, குறிப்பாக பெண்குழந்தைகளுக்கு இவர்தான் டியூஷன் எடுக்க வேண்டும் என்று வற்புறுத்திக் கேட்டுக் கொள்கிறார்கள்.</p>
<p>“வீட்லதான் புஸ்தகத்தைக் கையில வச்சுட்டு சதா இந்த டிவியைத் தான்பார்க்குதுங்க. டியூஷனுக்குப் போனா ஏதோ ரெண்டு வார்த்தை கூடுதலா படிக்குமில்லே?”</p>
<p>“இளவயசுகாரன்கிட்ட படிக்க அனுப்ப பயமா இருக்குதுங்க. அந்தக் காலம் மாதிரியா? கலி முத்திப் போச்சு பாருங்க.”</p>
<p>“ஐயாகிட்ட நீங்கதான் எடுத்துச் சொல்லி சம்மதிக்க வைக்கணும்” என்று கமலத்திடம் சிபாரிசு வேறு.</p>
<p>‘டியூஷனா?’ என்று முதலில் அருமனதாக ஒப்பக் கொண்டவருக்கு, போகப் போக சின்னப் பெண்களை அருகில் அமர்த்தி, ‘ஏதாவது’ சொல்லிக் கொடுப்பதில் நல்ல சுவாரஸ்யம் ஏற்பட்டு விட்டது. பத்துப் பதினைந்து வயதுப் பெண்கள் இவரிடம் எந்த விகல்பமுமின்றிப் பழகியது இவருக்கு மிகவும் வசதியாக விட்டது.</p>
<p>இந்த ராணியும் அப்படித்தானே?</p>
<p>…</p>
<p>ஒன்பதாம் வகுப்பு மாணவிகளில் ஏழு பேரில் ஒருத்தியாக ராணியும் இவரிடம் டியூ</p>
<p>ஷனுக்கு வந்து கொண்டிருந்தாள். ஒரு நாள் மளிகைக் கடைக்குப் பொனபொழுது அங்கிருந்த மாடசாமி இவரிடம் விசாரித்தான்.</p>
<p>“நம்ம ராணிப் பொண்ணு நல்லா படிக்குதுங்களா?”</p>
<p>“எந்த ராணி?”</p>
<p>“அதான் ராணி.. ஒம்பதாம் வகுப்பு . உங்ககிட்ட டியூஷனுக்குக் கூட வருதுங்களே.”</p>
<p>“ஓ… அது உன் பெண்ணா?”</p>
<p>“ம்ஹூம்.. நமக்கு தூரத்து சொந்தமுங்க. அம்மாக்காரிதான், பொண்ணு நல்லா படிச்சு முன்னுக்கு வரணும்னு இங்க நம்ம வீட்டுக்கு அனுப்பியிருக்கா. வீட்லயும் கொஞ்சம் ஒத்தாசையா இருக்குது. ஏதோ, நம்மாலானது.. ஐயாவும் கொஞ்சம் கவனிங்க..” என்றான்.</p>
<p>அப்புறம்தான் ராணியின்பால் இவர் கவனம் திரும்பியது. கொஞ்சம் புத்திசாலியான, துறுதுறுப்பாள பெண்தான். தட்டிக் கேட்கப் பெரிதாக யாரும் இல்லையென்றதும் இவருக்கு ஆசையும் தைரியமும் கூடிக்கொண்டே போயிற்று. அடிக்கடி அவளைக் கூடுதலாக நெருங்கியபோதும் அவள் கண்டு கொள்ளவில்லை. ஹ்ம். வயது தந்த சலுகை.</p>
<p>போன ஞாயிற்றுக்கிழமை இதே நேரம. இவர் எதிர்பார்த்துக் காத்திருந்த தனிமை தற்செயலாகக் கிடைத்தது. கமலம் திடீர் வேலையாக வெளியூர் போயிருந்தாள். பாடத்தில் ஏதோ சந்தேகம் கேட்க இவரைத் தேடி வந்தாள் ராணி. கிடைத்த சந்தர்ப்பத்தை நழுவ விடுபவரா குமரேசன்?</p>
<p>அந்த கழட்டு நரியிடம் அப்பாவி மான்குட்டி பரிதாபமாக மாட்டிக்கொண்டது. நடந்த விஷயம் யாருக்கும் தெரியக் கூடாது என்பதை உரிய விதத்தில் மிரட்டியும் எச்சருத்தும் அனுப்பி வைத்தார்.</p>
<p>இந்தப் பெண்ணைப் போல் மாட்டக் கூடியவள் வேறு யாராவது இருக்கிறாளா என்று யோசிக்கத் தொடங்கியது அவரது மிருக மனம்.</p>
<p>இன்று யாரோ ஒரு அதிகாரி ஏதோ ஒரு பெண்ணைக் கெடுத்ததைப் பற்றி கமலம் இவ்வளவு புலம்புகிறாளே, இவளுக்கு மட்டும் இந்த ராணியின் விஷயம் தெரிந்தால்…</p>
<p>ஆனால் ஒன்று, இவரே போய் அவளிடம் சொன்னால்கூட எதையும் நம்ப மாட்டாள் கமலம். அதுதான் குமரேசனின் சாமர்த்தியம்.</p>
<p>“இந்த அயோக்கியர்களை ஒண்ணுமே செய்யாம கடவுளும் பார்த்தக்கிட்டிருக்கிறாரே. அதுச் சொல்லணும். அந்தக் குழந்தையைப் பெற்றவங்க மனசு எப்படு துடிக்கும்? கடவுளுக்குக் கண்ணில்லை என்பது உண்மைதான்.” கமலம் சமையலறையில் இன்னும் அரற்றிக் கொண்டிருந்தாள்.</p>
<p>ஏதாவது கோவிலுக்கு அழைத்துக் கொண்டு போக வேண்டியது தான். இல்லாவிட்டால் இன்று முழுவதும் இப்படிப் புலம்பியே உயிரை வாங்கி விடுவாள்.’ அலுப்புடன் ஈசிச்சேரிலிருந்து எழுந்து சோம்பல் முறித்தார்.</p>
<p>“ஸார்” குரல் கேட்டுத் திரும்பினார்.</p>
<p>பியூன் வேலன்.</p>
<p>“என்னப்பா?”</p>
<p>“ஒம்பதாம் வகுப்புல படிக்கிற ராணி… நம்ம வீட்டுக்குக் கூட்டியூஷனுக்கு வருதுல்ல சார்… அந்தப் பொண்ணு ஒரு வாரமா ஸ்கூலுக்கு வரல்ல..”</p>
<p>“அதுக்கு என்ன இப்போ?” பதட்டத்தை வெளிக்காட்டாமல் சிறு எரிச்சலுடன் வினவினார்.</p>
<p>“ஒண்ணுமல்லை சார்.. அந்தப் பொண்ணோட அம்மாவாம்.. ஒரு லேடி வந்திருக்கு. வாசல்ல நிக்குது. உங்களைப் பார்க்கணுமாம்.”</p>
<p>‘என்ன? அவ்வளவு மிரட்டிய பிறகும் அது வீட்டில் போய் உளறி விட்டதா?’</p>
<p>“ஒண்ணுமில்ல சார். அந்தப் பொண்ணுக்கு உடம்பு முடியலைன்னு ஒரு வாரமா ஊர்ல அவ அம்மாகிட்ட கொண்டு விட்டிருக்காங்க. என்ன கேட்டாலும் வாயைத் திறந்து பேசவே மாட்டேங்குதாம். படிச்சு பெரிய டாக்டராவேன்னு சொல்லிட்டிருந்த பொண்ணு, திடீர்னு ஸகூலுக்கே போக மாட்டேன்னு அடம் பிடிக்குதாம். அதான் உங்ககிட்டெ யோசனை கேட்க வந்திரக்கு சார்.” என்றான்.</p>
<p>“&mldr;”</p>
<p>“நீங்க நேர்ல பார்த்து ரெண்டு வார்த்தை சொன்னா சமாதானமா போயிடும்.”</p>
<p>இது ஒரு கண்ராவி. ஸ்கூல்ல படிக்கிற யாரைக் கேட்டாலும் டாக்டர், கலெக்டர் அல்லது இஞ்சனியர்தான். எல்லாத்துக்கும் ஒரு தராதரம் வேண்டாம்? எரிச்சலுடன் வெளியே வந்தார். மனதை வெளிக்காட்டாமல் செயற்கைப் புன்னகையுடன், கவலையோடு தலை குனிந்து படியில் உட்கார்ந்திருந்தவளைப் பார்த்தார்.</p>
<p>“என்னம்மா? எங்கயிருந்து வர்றே?”</p>
<p>“திருச்சி பக்கம் ஒரு கிராமத்துலயிருந்து வரேங்க சார். எம்பொண்ணுதான் ராணி.”</p>
<p>ஏனோ தெரியவில்லை, காலையில் நினைத்துக் கொண்டிருந்ததாலோ என்னவோ, பழைய திருச்சி சம்பவம் திடீரென்று நினைவு வந்தது.</p>
<p>அப்படியானால்… அப்படி இருக்குமோ.. சீச்சீ. இருக்காது. ஆனாலும்&mldr;</p>
<p>எப்படியானால் என்ன? இந்த வயதுக் குழந்தைகள் யாராயிருந்தாலும் மகளாகத்தானே பாவித்திருக்க வேண்டும்?</p>
<p>திடீரென்று புரிந்ததும் நொறுங்கிப் போனார் குமரேசன்.</p>
<p>பிள்ளை வரம் கேட்டு கமலம் பட்ட பாடுகள், அவமானங்கள்.., எத்தனையோ பெண்களின் வயிறெரிந்த சாபங்கள்.., தனது அலட்சியங்கள்.. ராணியின் அன்றைய கதறல்.. எல்லாம் போட்டி போட்டுக்கொண்டு பூதாகாரமாக அவரைத் தாக்கின. கணப்பொழுதில் மனசாட்சி விஸ்வரூபம் எடுத்தது.</p>
<p>…</p>
<p>குமரேசனுக்கு பைத்தியம் பிடித்து விட்டதாகக் கூறுகிறார்கள். வயது வித்தியாசமின்றி எந்தப் பெண்ணப் பார்த்தாலும், “மகளே..” என்று அழுகிறார்.</p>
<p>————————</p>
<p>மார்ச் 1-15, 2011, தேவதை இதழில் பிரசுரமானது.</p>
<p>————————</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>