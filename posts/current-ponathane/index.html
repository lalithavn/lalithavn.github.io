<!doctype html><html lang=en-us><head><meta charset=utf-8><meta name=viewport content="width=device-width,initial-scale=1,maximum-scale=1"><meta http-equiv=x-ua-compatible content="IE=edge"><title>கரெண்ட் போனாத்தானே…</title><link rel=preconnect href=https://fonts.gstatic.com><link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet><link rel=stylesheet href=/css/style.css><link rel=apple-touch-icon sizes=180x180 href=/img/apple-touch-icon.png><link rel=icon type=image/png sizes=32x32 href=/img/favicon-32x32.png><link rel=icon type=image/png sizes=16x16 href=/img/favicon-16x16.png><link rel=manifest href=/img/site.webmanifest></head><body><header><div class=name>Lalitha Visvanathan</div><nav><div class=menu><div><a href=/>Home</a></div></div></nav></header><main><article><div class=posttitle>கரெண்ட் போனாத்தானே…</div><time>June 7, 2021</time><div class=postmeta>329 words | 2 min read</div><div class=content><p>மணி எட்டடித்து பத்து நிமிடங்களும் ஆகி விட்டது. இன்று இன்னும் ஏன் கரெண்ட் போகவில்லை?</p><p>நான்கு வயது மதுமிதா கவலையுடன் சுற்றிச் சுற்றி வந்தாள்.</p><p>&ldquo;அப்பா…&rdquo;</p><p>மகள் அழைத்தது சங்கரின் காதுகளில் விழுந்ததாகத் தெரியவில்லை. தொலைக்காட்சியில் பங்குச்சந்தை நிலவரத்தை உன்னிப்பாக கவனித்துக் கொண்டிருந்தான்.</p><p>ஆயாசத்துடன் மது அம்மாவைத் தேடிச் சென்றாள். வித்யா தன் லேப்டாப்பில் மூழ்கியிருந்தாள். இப்போது அழைத்தால் நிச்சயம் கோபப்படுவாள். மது திரும்பி சென்று தந்தையின் அருகில் அமர்ந்து கொண்டாள். நல்ல வேளை, சீக்கிரமே விளம்பர இடைவேளை வந்தது.</p><p>ரிமோட்டை எடுத்து சேனலை மாற்ற முற்பட்ட சங்கரை அவசரமாக அழைத்தாள் மது.</p><p>&ldquo;அப்பா&rdquo;</p><p>அப்போதுதான் மகளை கவனித்தான் சங்கர்.</p><p>&ldquo;என்னடா, சும்மா இங்கே வந்து உட்கார்ந்திருக்கே? ஹோம் ஒர்க் எல்லாம் முடிச்சாச்சா?&rdquo;</p><p>&ldquo;அதெல்லாம் ஈவினிங்கே முடிச்சாச்சுப்பா&rdquo; என்று பெருமையுடன் அறிவித்த மது தொடர்ந்தாள், &ldquo;டாடி, அப்பவே எய்ட் ஒ க்ளாக் ஆயிடுச்சே? கரெண்ட் இன்னும் போகலியே? ஏம்பா?&rdquo;</p><p>&ldquo;உனக்குத் தெரியாதா மது, இனிமேல் ராத்திரி கரெண்ட் போகாது. பகல்ல மட்டும்தான் கரண்ட் கட்.&rdquo;</p><p>&ldquo;என்னது??&rdquo; அதிர்ந்து விழித்தாள் மது.</p><p>&mldr;</p><p>கடந்த பத்து நாட்களாக அந்த வட்டாரத்தில் தினம் காலை எட்டிலிருந்து பத்து மணி வரையும், இரவு எட்டிலிருந்து பத்து மணி வரையும் மின்வெட்டு அமலில் இருந்தது.</p><p>அங்குள்ள டிரான்ஸ்பார்மர் ஒன்றில் ஏதோ பெரிய கோளாறு ஏற்பட்டுள்ளதால் மின்சாரப் செலவைக் குறைப்பதற்காக இந்த நடவடிக்கை என்றார்கள்.</p><p>முதல் நாள் மின்சாரம் போனதும் எல்லோரும் தடுமாறித்தான் போனார்கள்.</p><p>எல்லா வேலைகளும் பாதியில் நிற்க, எப்படியோ மெழுகுவர்த்தியைத் தேடி எடுத்தால் அதில் திரி இல்லை. டார்ச்சில் பேட்டரி வீக். முணுக் முணுக்கென்றது. கடைசியில் செல்ஃபோன் மற்றும் குத்துவிளக்கை வைத்து சமாளித்தார்கள்.</p><p>மறுநாள் சுதாரித்து விட்டார்கள். எமர்ஜென்சி லேம்பை சரி செய்து . வைத்தார்கள். எல்லா வேலைகளையும் சற்று முன்னதாகவே முடித்துக் கொண்டு உட்கார்ந்தார்கள். மது தன் வீட்டுப் பாடங்களை செய்து முடித்ததோடு அல்லாமல், இரவு உணவையும் சாப்பிட்டு முடித்துவிட்டாள்.</p><p>எதுவும் செய்யாமல் இரண்டு மணி நேரத்தை எப்படி கடத்துவது? சங்கரும் வித்யாவும் தங்கள் ஆஃபீஸில் நடந்தவற்றை சொல்ல, மதுவும் தன் ஸ்கூல் கதைகளை எடுத்து விட்டாள்.</p><p>அடுத்து வந்த நாட்களில் வெறும் பேச்சோடு நில்லாமல், வேர்ட்ஸ் பில்டிங், பாட்டுக்குப் பாட்டு என்று விளையாடி மகிழ்ச்சியாக நேரத்தைக் கடத்தினார்கள்.</p><p>இன்று பெற்றோரிடம் கேட்பதற்காக ஐந்து விடுகதைகளை நண்பர்களிடமிருந்து சேகரித்து வந்து, உற்சாகமாகக் காத்திருந்தாள் மதுமிதா.</p><p>ஆனால் இந்த கரெண்ட்…</p><p>…</p><p>சங்கர் சொல்லிக் கொண்டிருந்தான், &ldquo;மதுகுட்டி, உனக்கு மகிழ்ச்சி தானே! இனி அரையிருட்டில் அலைய வேண்டாம். அவசர அவசரமாக சாப்பிட வேண்டாம். கொசு பூச்சி எதுவும் வருமே, வியர்க்குமே என்றெல்லாம் கவலைப்பட வேண்டாம். நீ ஜாலியாக பெயிண்டிங் பண்ணலாம். பிளாக்ஸ், பசில்ஸ், வீடியோ கேம்ஸ் எதுவேணா விளையாடலாம். உன் புது குட்டி டீவியில் உனக்கு பிடித்த கார்ட்டூன் பார்க்க…&rdquo;</p><p>உற்சாகமாக அடுக்கிக் கொண்டே போனவன், குழந்தை விக்கி விக்கி அழுதவாறு, தலையை வேகமாக இடவலமாக அசைப்பதைப் பார்த்து திடுக்கிட்டான்.</p><p>&ldquo;என்னடா?&rdquo;</p><p>கட்டுப் படுத்த முடியாத அழுகையினூடே மது கூறினாள், &ldquo;ஆனா கரெண்ட் போனா மட்டும் தானே அம்மாவும் அப்பாவும் என்கூட பேசுவீங்க.&rdquo;</p><p>&mldr;</p><p>பிப்ரவரி 12-18, 2010 பாக்யா இதழில் பிரசுரமானது.</p></div><div class=tagsdiv><ul id=tags><a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a></ul></div></article></main><div class=footer><footer><div class=navi-footer><a href=https://lalithavn.github.io/posts/ippadikku-ramu/>← இப்படிக்கு ராமு</a></div><p>&copy; 2020 - 2021 <a href=https://lalithavn.github.io/>Lalitha Visvanathan</a></p></footer></div></body></html>