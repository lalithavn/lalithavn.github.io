<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>ஏன் மாறினாய் அண்ணி?</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
ஏன் மாறினாய் அண்ணி?
</div>
<div class=postmeta>
951 words | 5 min read
</div>
<div class=content>
<p>&lsquo;எப்படி இருந்த ரமா அண்ணி,&rsquo; அன்று நூறாவது தடவையாக நினைத்துப் பெருமூச்சு விட்டாள் மாலதி.</p>
<p>நான்கு மாதங்களுக்கு முன், ஒருநாள் ரமா ஆஃபீஸிலிருந்து தன் ஸ்கூட்டியில் வீட்டுக்கு வந்து கொண்டிருக்கும்போது, ஒரு சிறு விபத்து. கீழே விழுந்ததில் ரமாவுக்கு இடது கால் முட்டியில் எலும்பு முறிவு ஏற்பட்டு விட்டது. உடனடியாக கவனித்து ஆப்ரேஷனும் செய்து விட்டார்கள்.</p>
<p>வீட்டுக்கு வரலாம் என்றிருக்கும் போது, எப்படியோ இன்ஃபெக்‌ஷன் ஏற்பட்டு சீரியஸ் ஆகி விடவும், அதற்கு கொஞ்சம் நிறையவே நாட்கள் சிகிச்சை தேவைப்பட்டது.</p>
<p>எல்லாம் நன்றாக குணமாகி, இப்போது வீட்டுக்கு வந்து இருபது நாட்களாகின்றன.</p>
<p>…</p>
<p>மாலதி யூ.எஸ்.ஸில் சமீபத்தில்தான் எம்.எஸ். கோர்ஸ் சேர்ந்திருந்தாள். அதனால் உடனே லீவு எடுக்க முடியவில்லை.</p>
<p>ஏற்கனவே &lsquo;ஹோம் ஸிக்'காக இருந்தவள், அண்ணியைப் பார்க்கும் தவிப்பும் சேர்ந்து கொள்ள, கிடைத்த முதல் சந்தர்ப்பத்தில் கிளம்பி வந்து விட்டாள். ஒரு வார லீவுதான் என்றாலும் பரவாயில்லை.</p>
<p>தன்னை அழைத்துச் செல்ல விமான நிலையம் வந்திருந்த மாதவனைப் பார்த்ததுமே கேட்டாள், &ldquo;அண்ணி எப்படி இருக்காங்க அண்ணா?&rdquo;</p>
<p>&ldquo;என்னன்னு சொல்ல மாலு. இப்போதெல்லாம் ரமா சரியாக சாப்பிடறதுகூட இல்லை. கூடவே உட்கார்ந்து கட்டாயப்படுத்தித்தான் ஒவ்வொரு வேளையும் மாத்திரை கொடுக்க வேண்டியிருக்கு. ஃபிஸியோதெரபிஸ்ட் வந்தா கொஞ்சம் கூட ஒத்துழைக்க மாட்டேன்கிறா. என்ன சொன்னாலும் முறைச்சுக்கிட்டு உட்கார்ந்திருக்கா.&rdquo;</p>
<p>“என்னண்ணா சொல்றே?”</p>
<p>“ஆமாம். எப்பப் பாரு, சிடுசிடுப்பும் ஒருவித சோகப் பார்வையும்…”</p>
<p>&ldquo;அண்ணியா..? சீச்சீ, அப்படியெல்லாம் இருக்காது&rdquo; என்றாள் மாலதி.</p>
<p>&ldquo;நேற்றுத் தான் டாக்டரைப் போய்ப் பார்த்துட்டு வந்தேன். தலைக்கு வேணா இன்னொரு ஸ்கேன் எடுத்துப் பார்க்கலாம் என்கிறார்.&rdquo;</p>
<p>&ldquo;ஏன்? முதல்லயே எடுக்கலையா?&rdquo;</p>
<p>&ldquo;எடுத்தோம். எல்லாம் நார்மலாகத்தான் இருந்தது. இப்போ எதற்கும் மீண்டும் எடுக்கலாம் என்கிறார்.&rdquo; மாதவனின் குரலில் லேசான நடுக்கம்.</p>
<p>&ldquo;இப்பவும் எல்லாம் நார்மலாகத்தான் இருக்கும் அண்ணா.. பேசாமல் அண்ணி கொஞ்ச நாள் நல்ல ரெஸ்ட் எடுத்தாலே போதும்.&rdquo;</p>
<p>&ldquo;நானும் அப்படித்தான் நினைக்கிறேன். நல்ல ரெஸ்ட் கிடைக்கட்டும்னுதான் அவ ரூம் கதவைக்கூட எப்பவும் சார்த்தியே வச்சிருக்கேன். அம்மாவை விடு, சுபாக்குட்டி கூட அவளை தொந்தரவு செய்வதே இல்லை. ஆஃபீஸிலிருந்தும் யாரும் தொந்தரவு பண்ண வேண்டாம்னு சொல்லியிருக்கேன்… பார்க்கலாம்.&rdquo;</p>
<p>அண்ணன் தைரியமாகக் காட்டிக்கொண்டாலும் உள்ளுக்குள் கலங்கியிருப்பது புரிந்தது மாலதிக்கு.</p>
<p>…</p>
<p>மாதவனுக்கும் ரமாவுக்கும் திருமணம் நடந்து எட்டு வருடங்கள் ஆகின்றன. அப்போது மாலதிக்கு வயது பதினாறு.</p>
<p>திருமணத்துக்கு வந்த பலரும், ரமா வேலைக்கு போகிற பெண் என்று தெரிந்ததும் அம்மாவிடம், &ldquo;இனி நீ சம்பளம் இல்லாத வேலைக்காரிதான், போ&rdquo; என்று எச்சரித்தனர்.</p>
<p>மாலதியிடமும், &ldquo;இனி நீ பழைய &lsquo;பாசமலர்&rsquo; அண்ணனை எதிர்பார்க்கக் கூடாது&rdquo; என்றனர்.</p>
<p>அதனாலேயே அம்மாவும் சரி, மாலதியும் சரி, புதுப் பெண்ணிடம் சற்று கவனத்துடன் நடந்து கொண்டனர்.</p>
<p>ஆனால் எல்லாம் சில நாட்களுக்குத்தான். ரமாவின் மலர்ந்த முகமும் கலகலப்பான சுபாவமும் அந்த வீட்டையே மாற்றி விட்டது.</p>
<p>பேச்சைப் போலவே எல்லா வேலைகளிலும் ரமாவுக்கு சுறுசுறுப்பு அதிகம் தான்.</p>
<p>போன வருடம் மாலதி திருமணமாகி யூ.எஸ். கிளம்பும்போது அம்மா சொன்னாள், &ldquo;ரமா மாதிரியே நல்ல பெண்ணாக நடந்துக்கம்மா.&rdquo; இவளுக்கும் மனதில் அதே எண்ணம் தான்.</p>
<p>அப்படிப்பட்ட ரமா இப்போது இப்படி ஓய்ந்திருப்பதுதான் யாருக்கும் தாங்கவில்லை.</p>
<p>…</p>
<p>வீட்டை அடைந்ததும், அம்மாவிடம் ஒரு நிமிடம் பேசிவிட்டு மாலதி நேராக அண்ணியைப் பார்க்க ஓடினாள்.</p>
<p>&ldquo;அண்ணீ, எப்படி இருக்கே?&rdquo;</p>
<p>&ldquo;&mldr;.&rdquo;</p>
<p>&ldquo;உடம்பு தேவலையா?&rdquo;</p>
<p>“&mldr;”</p>
<p>&ldquo;கால்ல வலி இருக்கா?&rdquo;</p>
<p>எல்லாவற்றுக்கும் ஒரு சிறு தலையாட்டல் தான் பதில்.</p>
<p>அருகில் ஸ்டூலில் இரண்டு மாத்திரைகள் இருந்தன.</p>
<p>&ldquo;மாத்திரை போட்டுக்கலையா அண்ணி? தண்ணீர் கொண்டு வரவா?&rdquo;</p>
<p>&lsquo;வேண்டாம்&rsquo; என்ற சிறு தலையசைவுடன் கட்டிலில் திரும்பிப் படுத்துக் கண்களை மூடிக்கொண்டாள் ரமா.</p>
<p>மேற்கொண்டு செய்வதறியாமல் &lsquo;அண்ணிக்கு என்ன தான் ஆச்சு&rsquo; என்று கவலையோடு வெளியே வந்தாள் மாலதி.</p>
<p>….</p>
<p>II</p>
<p>சுபா பள்ளிக்குச் செல்லத் தயாராகிக் கொண்டிருந்தாள். ஹாலே இரண்டு பட்டுக் கொண்டிருந்தது.</p>
<p>பாட்டி செய்திருந்த நூடுல்ஸ், தண்ணீர் வற்றி கெட்டியாக இருந்ததால், சாப்பிட முடியாமல் திணறி அப்படியே வைத்து விட்டாள்.</p>
<p>&ldquo;போதும் பாட்டி.&rdquo;</p>
<p>&ldquo;க்ரேயான் பாக்ஸ் எங்கேப்பா?&rdquo;</p>
<p>மாதவன் யாரிடமோ ஃபோனில் பிஸியாக இருந்தான்.</p>
<p>&ldquo;ஸாக்ஸ் ரெண்டும் வேற வேறயா இருக்கே. மிஸ் திட்டுவாங்க&rdquo;</p>
<p>&ldquo;பெல்ட் போட வரலை. டைட்டாயிருக்கு.&rdquo;</p>
<p>சுபா தானும் தவித்து, மற்றவர்களையும் அலைக்கழித்துக் கொண்டிருந்தாள்.</p>
<p>மாலதியைக் கண்டதும் சீப்புடன் ஓடி வந்தாள்.</p>
<p>&ldquo;இன்னிக்கு நீங்க பின்னி விடுங்க அத்தை. பாட்டி நிறைய எண்ணெய் வச்சுடுவா. அப்பா வாரினா சிக்கி சிக்கி வலிக்கும். "</p>
<p>ஒருவாறு ரெடியானதும் நேராக ரமாவிடம் சென்று, &ldquo;அம்மா, நான் ஸ்கூலுக்குக் கிளம்பியாச்சு… பை&rdquo; என்றாள்.</p>
<p>தாயிடமிருந்து பதில் வராததும், &ldquo;அம்ம்மா&rdquo; என்று அழைத்தாள் அதட்டலாக.</p>
<p>&ldquo;ஷ்.. சுபா&rdquo; என்று மாதவன் அவசரமாக எச்சரிக்கவும், ஒன்றும் சொல்லாமல் கிளம்பி விட்டாள்.</p>
<p>…</p>
<p>மாதவனும் சுபாவும் கிளம்பிப் போனதும் அதற்கு மேல் அம்மாவாலும் முடியவில்லை. கொஞ்ச நேரம் மாலதியையும் ரமாவையும் பற்றி பேசிக்கொண்டிருந்தவள் அப்படியே கண்ணயர்ந்து விட்டாள்.</p>
<p>மாலதி மீண்டும் இரண்டு மூன்று முறை ரமாவிடம் சென்று பேசிப் பார்த்தாள். அவளால் பெருமூச்சு தான் விட முடிந்தது.</p>
<p>யூ.எஸ்.ஸில் தனியாக இருக்கும் கணவனின் நினைவு அடிக்கடி வந்தது.</p>
<p>&lsquo;பாவம், நானில்லாமல் தனியாக என்ன பாடு படுகிறாரோ&rsquo; என்று சங்கடமாக இருந்தது.</p>
<p>&lsquo;அடுத்த வாரம் இந்நேரம் போய் விடலாம்&rsquo; என்று தன்னைத்தானே தேற்றிக் கொண்டாள்.</p>
<p>…</p>
<p>அன்றிரவு சுந்தரிடமிருந்து ஃபோன் வந்ததும் முதலில் அதைத்தான் விசாரித்தாள்.</p>
<p>&ldquo;தனியாக ரொம்பக் கஷ்டமாக இருக்கா?&rdquo;</p>
<p>ஒரு நீண்ட புலம்பலைத்தான் பதிலாக எதிர்பார்த்தாள். ஆனால்,</p>
<p>&ldquo;அப்படியொன்றும் இல்லை மாலு. ஐ மேனேஜ்ட் வெல் டுடே&rdquo; என்றான் சுந்தர்.</p>
<p>மாலதிக்கு உள்ளுக்குள் ஏதோ ஒரு பல்பு ஃபியூசானது போல் தோன்றியது. இவ்வளவு தானா?</p>
<p>&ldquo;ஆனா மாலு, அதற்காக ஒரேயடியாக நீ அங்கேயே டேரா போட்டுடாதே. ஐ மிஸ் யூ வெரி மச். எப்படியோ இன்று சமாளித்து விட்டேன். தட்ஸ் ஆல். நீ வந்தால் தான் சரியாகும்.&rdquo;</p>
<p>மாலதிக்குள் ஃபியூசான பல்பு இப்போது பிரகாசமாக எரிந்தது. சிறிது நேரம் கணவனுடன் பேசிவிட்டு, யோசனையுடன் அண்ணனை நாடிச் சென்றாள்.</p>
<p>&ldquo;அண்ணா, இந்த ஒரு வாரம் உன் ஆபீஸுக்கு லீவு போட்டு விடேன்.&rdquo;</p>
<p>&ldquo;வேண்டாம்மா. ரமா ஆக்ஸிடென்ட் சமயத்தில இருபது நாள் லீவு போட்டிருந்தேன். திரும்ப ஜாயின் பண்ணும்போது போதும் போதும்னு ஆகிடுச்சு. ஜி.எம். கூடச் சொல்வார், &lsquo;மாதவன் இல்லாட்டா டிபார்ட்மெண்டே ஆடிப் பொயிடுது'ன்னு.&rdquo;</p>
<p>&ldquo;ஐயோ, பாவம் அண்ணா நீ&rdquo;</p>
<p>&ldquo;இதுல பரிதாபப் பட என்னம்மா இருக்கு? சொல்லப்போனால் எனக்கும் ஒருவித திருப்தி தான். நமக்குன்னு ஒரு முக்கியத்துவம் வேணுமில்லியா?&rdquo; என்றவன் தொடர்ந்தான், &ldquo;சுந்தர் ஃபோன் பண்ணினாரா மாலதி? நீ இல்லாம பாவம் திண்டாடிக் கொண்டிருப்பார்.&rdquo;</p>
<p>&ldquo;ம்.. ம்&rdquo; என்ற மாலதி திடீரென வெடித்தாள்.</p>
<p>&ldquo;ஏண்டா, நமக்கொரு நியாயம், அண்ணிக்கொரு நியாயமா?&rdquo;</p>
<p>&ldquo;என்ன சொல்றே?&rdquo;</p>
<p>&ldquo;உன்னை உங்க ஜி.எம்.மும், என்னை சுந்தரும் மிஸ் பண்ணுது போல, அண்ணியை யாரும் மிஸ் பண்ணவேயில்லியா?&rdquo;</p>
<p>&ldquo;என்ன உளறுகிறாய்? நான், அம்மா, சுபா படுகிற பாட்டை நீதான் பார்க்கிறாயே. அவள் ஆஃபீஸிலிருந்தும் தினம் இரண்டு தடவையாவது ஃபோன் பண்றாங்க, மேடம் எப்போ வருவாங்கன்னு.&rdquo;</p>
<p>&ldquo;இதெல்லாம் அண்ணிக்குத் தெரியுமா?&rdquo;</p>
<p>&ldquo;இல்லையில்லை. தெரியாது. பாவம். வருத்தப்படுவாள். எந்த பிரச்சனையும் அவளை எட்டாமல் ரொம்ப கவனமாத்தான் இருக்கேன். எல்லாம் நன்றாக நடப்பதாகச் சொல்லியிருக்கேன். அவள் செல்ஃபோனைக் கூட ஆஃப் பண்ணித்தான் வைத்திருக்கேன். அப்படி இருந்தும்…&rdquo;</p>
<p>மாலதி அலுத்துக் கொண்டாள்.</p>
<p>&ldquo;இங்கு தான் அண்ணா நீ தப்பு செய்துட்டே. அண்ணி என்னிக்குமே செல்ஃபிஷ் கிடையாது. நீங்கள்லாம் பண்றதுல, &lsquo;நான் இனி யாருக்கும் எதற்கும் தேவையில்லை&rsquo; என்கிற எண்ணம் அண்ணிக்கு ஏற்பட்டிருக்கு. நல்லது செய்வதாக நினைத்து அவங்களை தனிமைல சிறைப்படுத்திட்டீங்க..&rdquo;</p>
<p>&ldquo;என்னது?&rdquo;</p>
<p>&ldquo;அவளுக்கும் &lsquo;நான் இல்லாட்டா எல்லாரும் கஷ்டப்படணும்'ன்ற எண்ணம் இல்லை. ஆனால், &lsquo;நான் இல்லாட்டா எல்லாமே இன்னும் ரொம்ப நன்றாக நடக்கிறது&rsquo; என்கிற தோற்றம் மனதை பாதிச்சிருக்கு.&rdquo;</p>
<p>மாதவன் அரண்டு போனான், &ldquo;இப்போ என்னடா செய்யலாம்?&rdquo;</p>
<p>&ldquo;முதல்ல அந்த அறைக்கதவை திறந்து விடுவோம். &lsquo;செல்'லையும் ஆன் செய்து விடுங்கள். " என்றவள் தொடர்ந்தாள்,</p>
<p>&ldquo;டானிக்கும் பயிற்சிகளும் உடம்புக்கு மட்டுமல்ல; மனதுக்கும் தேவை அண்ணா.&rdquo;</p>
<p>…</p>
<p>மறுநாள் காலை.</p>
<p>ரமாவின் மாத்திரைகளை எடுத்து வைத்துக் கொண்டிருந்தான் மாதவன்.</p>
<p>ஆளுக்கொரு கப் காப்பியுடன் உள்ளே வந்தாள் மாலதி.</p>
<p>&ldquo;நானே போட்ட காப்பி, நல்லா இருக்கா?&rdquo;</p>
<p>&ldquo;நல்லாத்தான் இருக்கு. ஆனாலும் உங்கண்ணி கை காப்பிக்கு ஏக்கமா இருக்கு.&rdquo;</p>
<p>ரமா திரும்பிப் பார்த்தாளோ?</p>
<p>&ldquo;கார்ன் ஃப்ளேக்ஸ் பூராவும் பால்ல கரைஞ்சு போச்சே பாட்டி&rdquo; ஹாலில் சுபா அழுவது கேட்டது.</p>
<p>&ldquo;நேற்று நீ கேட்டியேன்னு ஞாபகமா காலைலயே அத பால்ல ஊற வெச்சுட்டேனேம்மா.&rdquo;</p>
<p>&ldquo;அம்மாவுக்கு எப்போ பாட்டி சரியாகும்?&rdquo; ஏக்கத்துடன் கேட்டாள் குழந்தை.</p>
<p>செல்ஃபோன் சிணுங்கியது. திரும்பிப் பார்த்தாலும் ரமா எடுக்காததால், மாதவன் எடுத்து, ஸ்பீக்கரைப் போட்டு விட்டான்.</p>
<p>ரமா ஆஃபீஸ் அக்கவுண்டென்ட் தான். உடல்நலம் விசாரித்தவர் தொடர்ந்தார்,</p>
<p>&ldquo;மேடம் இல்லாமல் இங்க பல சமயங்கள் கஷ்டமா இருக்கு சார். வீட்ல வச்சே சில முக்கியமான ஃபைல்களை மட்டுமாவது பார்க்க முடியுமான்னு மேனேஜர் கேட்கிறார் சார்.&rdquo;</p>
<p>&ldquo;சரி, நான் கேட்டுச் சொல்றேன்&rdquo; என்று கூறி &lsquo;செல்’லை அணைத்து விட்டு திரும்பிய மாதவன் திகைத்தான்.</p>
<p>ஸ்டூலில் வைத்திருந்த மாத்திரைகளைக் காணவில்லை.</p>
<p>வியப்புடன் தன்னை நெருங்கிய மாதவனைப் பார்த்து ரமா கேட்டாள்,</p>
<p>&ldquo;ஃபிஸியோதெரபிஸ்ட் எப்போ வருவார் மாது?&rdquo;</p>
<p>——————————<br>
நவம்பர் மற்றும் டிசம்பர் 2008 மங்கையர் மலர் இதழ்களில் மினி தொடராக பிரசுரமானது.<br>
——————————</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>