<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>உத்தரவு</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
உத்தரவு
</div>
<div class=postmeta>
570 words | 3 min read
</div>
<div class=content>
<p>கோவிலுக்குள் ஓர் ஓரமாக அமர்ந்து விம்மி விம்மி அழுது கொண்டிருந்த வேலம்மாள், யாரோ தோளில் தட்டுவது உணர்ந்து அவசரமாகக் கண்களைத் துடைத்துக் கொண்டு நிமிர்ந்தாள்.</p>
<p>பூக்காரி பொன்னாயி.</p>
<p>“ஏம்மா, என்னாச்சு? ஏன் இப்படி ஒடஞ்சு போய் அழுவுறே?”</p>
<p>‘என்னன்னு சொல்ல?’</p>
<p>“சித்த நேரம் முன்னாடி உம்புருசனும் இதே இடத்துல கண்ண கசக்கிட்டு நின்னுட்டிருந்தான். என்ன விசயம் வேலம்மா?”</p>
<p>அவளை ஏறிட்டுப் பார்த்தாள் வேலம்மாள். இவளிடம் சொல்லி என்னவாகப் போகிறது? இவளே ஒரு அன்றாடங்காய்ச்சி. வாசலில் ஒரு கூடையில் பூக்கள் வைத்து விற்றுக்கொண்டிருப்பாள்.</p>
<p>அன்றாடம் கோவிலுக்குத் தேவையான பூக்களை கொடுப்பதோடு, கோவிலை தினம் பெருக்கி சுத்தம் செய்பவளும் இவள்தான்.</p>
<p>ஒற்றைக்கட்டை. வயது எழுபதுக்கு மேலேயே இருக்கும். சொந்தபந்தம்னு யாரும் இருப்பதாகத் தெரியவில்லை. இங்கே கோவிலை ஒட்டி வாசலிலேயே தான் நிரந்தர வாசம்.</p>
<p>“எதுன்னாலும் வாய்விட்டுச் சொல்லும்மா. மனசு பாரம் குறையுமில்லே.” ஆதரவாக கிழவி கேட்கவும் அதற்கு மேலும் வேலம்மாளால் அடக்க முடியவில்லை.</p>
<p>“எல்லாம் எங்க ராணிய பற்றித்தான்”</p>
<p>“அது… உங்க மூத்தார் மக தானே?”</p>
<p>“ஆமா. ஆனா பதினஞ்சு வருஷமா எங்களோடத்தான இருக்கா. அதுனால சொந்தப் பொண்ணாவே நினைச்சுப் பழகிட்டோம்.”</p>
<p>உண்மைதான். மூன்று வயதில் பெற்றோரை ஒரு விபத்தில் இழந்த ராணி அதறகுப்பின் இங்கு சித்தப்பா வீட்டில் தான் வளர்கிறாள்.</p>
<p>“அவளுக்கென்ன? வயசுக் கோளாறுல ஏதும் படுத்தறாளா?”</p>
<p>“சீச்சீ. அப்படியெல்லாம் எதுவும் இல்லே பொன்னாயி”</p>
<p>“அதான பார்த்தேன். அது தங்கமான பொண்ணாச்சே. இங்க கோயிலுக்கு வந்தா அப்பப்போ எனக்குக்கூட ஒத்தாசை பண்ணும்னா பார்த்துக்கயேன்”</p>
<p>“ஆமாம். யார் கஷ்டப்பட்டாலும் அவளுக்குப் பொறுக்காது.”</p>
<p>“சில சமயம் நின்னு ரெண்டு வார்த்தை பேசிட்டுக்கூடப் போகும். எப்பப்பாரு நிறைய படிக்கணும், கலெக்டராவணும்னு சொல்லிக்கிட்டே இருக்கும்.. ஏம்மா, அதுல ஏதாவது ப்ரச்சனையா? பணம் கிணம் வேண்டியிருக்கா?”</p>
<p>“இல்லே பொன்னாயி, இது வேற விசயம்” என்றவள் அக்கம் பக்கம் பார்த்துவிட்டு, குரலைத் தழைத்துக் கொண்டு தொடர்ந்தாள்.</p>
<p>“இந்த காளியம்மாள் இல்லே?”</p>
<p>“அந்த பெரியதெருக்காரியா?”</p>
<p>“ஆமா.”</p>
<p>“ரொம்ப ராங்கிக்காரியாச்சே? அவளுக்கென்ன?”</p>
<p>“அவங்க மகன் தங்கராசுக்கு நம்ம ராணியை கட்டிக் குடுக்கச் சொல்லி கேட்கறாங்க.”</p>
<p>“ஐயையோ” சட்டென்று இரு கைகளாலும் வாயைப் பொத்திக் கொண்டாள் பொன்னாயி. இதென்ன கோராமை.</p>
<p>காளியம்மாளின் சரித்திரம் ஊருக்கே தெரியும். ஆரம்பத்தில் கையிலிருந்த சொற்பப் பணத்தை வட்டிக்கடனுக்குக் கொடுக்க தொடங்கி, அப்படியே வளர்ந்து பெரிய பணக்காரி ஆனவள். இவள் ஆட்டம் தாங்காமல் இவள் கணவன் இவளைவிட்டு எங்கோ ஓடிப் போய்விட்டான்.</p>
<p>அவள் மகன் தங்கராசைப் பற்றி கேட்கவே வேண்டாம். குடி, கஞ்சா, பொம்பளைப் பொறுக்கி… இல்லாத கெட்ட பழக்கம்னு எதுவுமே இல்லையெனலாம். அது மட்டுமல்ல. ஏற்கெனவே இரண்டு முறை திருமணமானவன். இவர்கள் கொடுமை தாங்காமல் மூத்த தாரம் தற்கொலை செய்துகொண்டாள். இரண்டாவதாக வந்தவள் இவர்களை எதிர்த்து நிற்கவும், இவர்களே கொன்றுவிட்டதாகச் சொல்வார்கள். ஊரறிந்த ரகசியம்.</p>
<p>“அந்தத் தடியனுக்கு நம்ம கொழந்தையை எப்படி கேக்கலாம்?”</p>
<p>“கேக்கறாங்களே படுபாவீங்க”</p>
<p>“வேண்டாம்னு சொல்லிப் பார்த்தீங்களா?”</p>
<p>“அதெல்லாம் காதுலயே வாங்கிக்கலை. எங்களுக்குன்னு இருக்கிற இந்தப் பொட்டிக்கடையையும் உடைச்சுடுவோம்னு மிரட்டறாங்க.</p>
<p>ஊர் பெரிய மனுஷங்க எல்லார் கிட்டயும் பேசிப் பார்த்தாச்சு. எல்லாருக்கும் புரியுது. ஒத்துக்கறாங்க. ஆனா இவங்களை எதிர்த்துப் பேச யாரும் தயாரா இல்லே.”</p>
<p>“ராணி என்ன சொல்லுது?”</p>
<p>“எங்களுக்கு எந்த ப்ரச்சினையும் வரக்கூடாதுன்னு பார்க்கிறா. ஆனா அவ முகத்தை என்னால பார்க்க முடியலை. நம்பளை நம்பி வந்த பெண்ணை இப்படி தெரிஞ்சே பாழுங்கிணற்றுல தள்ளறது எனக்குத் தாங்கலை.”</p>
<p>“கரெக்டுதான். இவ்வளவு நல்ல கெட்டிக்காரப் பொண்ணைப்போய்… ”</p>
<p>“நல்லா படிக்கிற பொண்ணு. அவ மேல எவ்வளவு படிச்சாலும், அரசாங்கத்துலயிருந்தே ஸ்காலர்ஷிப்புன்னு பண உதவி கிடைக்கும்னு சொல்றாங்க. ஆனா எதுக்கும் கொடுப்பினைன்னு ஒண்ணு வேணுமில்லே. தலைவிதி இப்படி இருக்கே”</p>
<p>“எல்லாம் பேசி முடிச்சாச்சா?”</p>
<p>“முடிஞ்ச மாதிரி தான். நாளைக்கு ஊர்ப் பெரியவங்களோட இங்க வந்து சாமி கும்பிட்டுட்டு வீட்ல பரிசம் போட வரப்போறாங்க”</p>
<p>“இங்கேயா”</p>
<p>வேலம்மாள் கசப்புடன் சிரித்தாள், “ஆமாம். அந்த காளியம்மா கொஞ்சமாவது மரியாதை கொடுக்கிறதுன்னா அது இந்த அம்மனுக்கு மட்டும்தானே பொன்னாயி”</p>
<p>…</p>
<p>மறுநாள் காலை கோவிலைப் பெருக்கி குப்பைக் கூடையை சாமிப் படியருகில் வைக்கும்போது காளியம்மாவும் தங்கராசுவும் உள்ளே நுழைந்தனர. உடன் சில உறவினர்களும் ஊர் பிரமுகர்களும்.</p>
<p>ஆர்ப்பாட்டமாக உள்ளே வந்தவளை ஆர்வமாய் வரவேற்றாள் பொன்னாயி.</p>
<p>“என்னம்மா, தம்பிக்கு கல்யாணமா? எனக்கு சொல்லவே இல்லியே”</p>
<p>“அதுக்கென்ன? இப்ப தெரிஞ்சாச்சில்லே?”</p>
<p>“ரொம்ப சந்தோசம்மா. அதுசரி, எடுத்தவுடன அர்ச்சன தட்ட நீட்டறே”</p>
<p>“ஏன். இங்கே அர்ச்சனை பண்ணிட்டுத்தான நான் எந்த வேலையும் தொடங்கறது வழக்கம். தெரியாத மாதிரி கேட்கறியே?”</p>
<p>“அதுக்கில்ல தாயீ. கல்யாணக் காரியம். சாமிக்கு பூ போட்டு உத்தரவு வாங்கியாச்சாம்மா?”</p>
<p>“இல்லே. இன்னும் வாங்கலே.” என்றாள் காளி முணுமுணுப்பாக.</p>
<p>“அதனால என்னம்மா? இப்பப் பார்த்துட்டா போச்சு” என்ற பொன்னாயி,</p>
<p>“இந்தா” என்று தன் பூக்கூடையிலிருந்து வாழை இலையில் கட்டிய இரு பொட்டலங்களை எடுத்துத் தட்டில் வைத்தாள்.</p>
<p>“ஒண்ணுல சிகப்பு ரோசா, இன்னொண்ணுல வெள்ளை. வழக்கம்போல சிகப்பு வந்தா கல்யாணம்தான். சரிதானேங்க?”</p>
<p>எல்லோரும் ஆமோதிக்க பொன்னாயி தொடர்ந்தாள்,</p>
<p>“தம்பீ, தங்கராசு, சாமிய கும்பிட்டு நீயே நல்ல பூவா எடுப்பா.”</p>
<p>அட்டகாசமாகச் சிரித்துக்கொண்டு, தங்கராசு ஒரு பூப்பட்டலத்தை எடுத்து தாயிடம் கொடுக்க, என்ன பூ என்று எல்லோரும் ஆர்வமாய் எட்டிப் பார்க்க, ஐயையோ, வெள்ளைப்பூவா என்று எல்லோரும் அங்கலாய்க்க&mldr;</p>
<p>ஓசையின்றி இன்னொரு வெள்ளைப்பூவை குப்பைக்கூடையில் போட்டாள் பொன்னாயி.</p>
<p>…</p>
<p>‘முப்பது வருஷத்துக்கு முன்னால எம்பொண்ணுக்கு நடந்த தும்பம் இப்ப இந்த அறியாப் பொண்ணுக்கும் நடந்துடக் கூடாதுன்னுதான் இப்படி செஞ்சேன் ஆத்தா. இதுக்கு என்ன தண்டனைன்னாலும் அத முழுசா எனக்கே கொடுத்துடு ஆத்தா.’</p>
<p>பொன்னாயியின் வேண்டுகோளுக்கு அம்மன் வழக்கம்போல் சிரித்துக் கொண்டிருந்தாள்.</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>