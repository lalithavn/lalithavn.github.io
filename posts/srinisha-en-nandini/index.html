<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>ஶ்ரீநிஷா (எ) நந்தினி</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
ஶ்ரீநிஷா (எ) நந்தினி
</div>
<div class=postmeta>
851 words | 4 min read
</div>
<div class=content>
<p>&ldquo;ஸ்டார்ட்&rdquo; என்று கட்டைவிரலை உயர்த்திக் காட்டியவாறு கேமராவை ஓட விட்டார் கேமராமேன் பிரதாப்.</p>
<p>&ldquo;ஹாய் எவ்ரிபடி, இன்று நாம் சிறப்பு விருந்தினராக பார்க்கப் போவது, சமீபத்தில் தன் முதல் திரைப்படத்திலேயே மிகவும் பிரபலமாகிவிட்ட குழந்தை நட்சத்திரம் பேபி ஶ்ரீநிஷா” என்ற ரஞ்சித், குழந்தை பக்கம் திரும்பி “ஹாய் பேபி” என்றான்.</p>
<p>“ஹாய்” என்று சிரித்துக்கொண்டே கையசைத்தவள் கேமரா அங்கிளின் சற்றே பின்னால் நின்றிருந்த அம்மாவை ‘சரிதானா’ என்பதுபோல் பார்த்துக் கொண்டாள்.</p>
<p>“உங்க பேர் என்ன?”</p>
<p>“ந..” அம்மா முறைப்பதைப் பார்த்ததும் சட்டென்று சுதாரித்துக் கொண்டு “ஶ்ரீநிஷா” என்றாள் அழகாக.</p>
<p>“ஶ்ரீநிஷா, நீங்க எந்த ஸ்டாண்டர்ட் படிக்கிறீங்க?”</p>
<p>“ஃபர்ஸ்ட் ஸ்டாண்டர்ட்” என்றாள் பெருமையாக.</p>
<p>“நல்லா படிப்பீங்களா? என்ன ரேங்க் எடுப்பீங்க?”</p>
<p>அம்மாவின் ஒற்றை விரல் புரிந்தது. “ஃபர்ஸ்ட் ரேங்க்” என்றாள்.</p>
<p>“வெரிகுட். சினிமால நடிக்கிறது உங்களுக்குப் பிடிச்சிருக்கா?”</p>
<p>“முதல்ல ரொம்ப பிடிச்சுது”</p>
<p>“இப்போ?”</p>
<p>“இப்போ..” மீண்டும் அம்மா முறைக்க, “இப்போ ரொம்ப ரொம்ம்ப பிடிச்சிருக்கு” என்றாள்.</p>
<p>ரஞ்சித் இன்னும் பல கேள்விகள் கேட்க, அம்மாவைப் பார்த்துக்கண்டே தெளிவாக பதில் சொன்னாள் நந்தினி.</p>
<p>“சினிமால அவ்வளவு தத்ரூபமாக நடிச்சீங்களே, எப்படி?”</p>
<p>இதற்கு என்ன சொல்லணும்? தெரியலியே.</p>
<p>“டைரக்டர் அங்கிளும் அம்மாவும் சொன்னதை செய்தேன்.” என்றாள் அப்பாவியாக.</p>
<p>“சூப்பர். இன்னும் நிறைய வாய்ப்புகள் பெற்று, நீங்கள் பெரிய ஸ்டார் ஆக எங்கள் தொலைக்காட்சி சார்பில் வாழ்த்துக்கள் ஶ்ரீநிஷா. ஆல் தி பெஸ்ட்.” ரஞ்சித் கைகுலுக்கினான்.</p>
<p>“தாங்க்யூ அங்கிள்.” என்று புன்னகையுடன் கேமராவை நோக்கி ஃப்ளையிங் கிஸ் கொடுத்ததும் கேமரா நிறுத்தப்பட்டது.</p>
<p>சோஃபாவிலிருந்து குதித்து அம்மாவிடம் ஓடினாள் நந்தினி. “அம்மா, இந்த ட்ரஸ் குத்துது. மாத்திக்கட்டா?”</p>
<p>“இரு. இன்னும் ஏதாவது விட்டுப் போயிருக்கான்னு பார்த்துக்கட்டும்.”</p>
<p>என்றவள் குரலைத் தழைத்து,</p>
<p>“மம்மின்னு கூப்பிடுன்னு எத்தனை தடவை சொல்லியிருக்கேன்?” என்றாள் பற்களினூடே.</p>
<p>“அம்.. மம்மீ, விளையாடப் போகணும் மம்மி.”</p>
<p>“ஒரு அஞ்சு நிமிஷம் வெயிட் பண்ணு.” என்றாள் அதட்டலாக.</p>
<p>ஸ்நாக்ஸ், காப்பி முடிந்து ஒரு மணி நேரத்தில் இன்டர்வியூ க்ரூப் கிளம்பினார்கள்.</p>
<p>சிட்டாகப் பறந்து உள்ளே போய் ஒரு பழைய காட்டன் ஃப்ராக்கைப் போட்டுக் கொண்டவள், அம்மாவிடம் கேட்காமலே வாசலுக்கு ஓடினாள்.</p>
<p>“வரவர ரொம்பத்தான் படுத்தறா” மாலதி அலுத்துக் கொண்டாள்.</p>
<p>“எல்லாம் நீங்க ரெண்டு பேரும் கொடுக்கிற செல்லம் தானே” பொருமலாகக் கூறினாள் ராகினி, மூத்தவள்.</p>
<p>வெளியே போன நந்தினி போன வேகத்திலேயே திரும்பி வந்துவிட்டாள். “லேட்டாச்சு, இருட்டியாச்சுன்னு எல்லாரும் வீட்டுக்குப் போயிட்டாங்க.” என்றாள் விசும்பிக்கொண்டே.</p>
<p>ராகினி அழகு காட்டவும், சங்கடம் அதிகரிக்க கட்டிலில் குப்புறப் படுத்து அழத் தொடங்கி விட்டாள்.</p>
<p>&mldr;</p>
<p>நான்கு மாதங்கள் இருக்கும். நந்தினி அப்போது யூகேஜி. பள்ளி ஆண்டு விழாவில் பிரகல்லாதனாக நடித்ததைப் பார்த்துப் பாராட்டாதவர்களே இல்லை எனலாம்.</p>
<p>ஆனால் மறுநாள் மாலையே பிரபல டைரக்டர் பாலனின் பிஏ இவர்கள் வீடு தேடி வருவார் என்று யாரும் எதிர்பார்க்கவுல்லை.</p>
<p>நேற்றைய ஆண்டு விழாவிற்கு தலைமை தாங்க வந்தவருக்கு நந்தினியை ரொம்பப் பிடித்து விட்டதாம்.</p>
<p>அவர்களது புதுப்படத்தில் நடிக்க ஐந்து வயதுக் குழந்தையைத் தேடிக்கொண்டிருந்தார்களாம். குழந்தைத் தொழிலாளி பற்றிய படமாம்.</p>
<p>அதில் நடிக்க புக் செய்ய வந்திருக்கிறார்.</p>
<p>மாலதிக்கும் மாதவனுக்கும் தலைகால் புரியவில்லை. இருவருமே பாலனின் தீவிர ரசிகர்கள்.</p>
<p>‘பாலன் சார் படத்தில் நடிக்க நம் குழந்தைக்கு சான்ஸா?’ நம்பக்கூட முடியவில்லை.</p>
<p>திறமை எங்கேயிருந்தாலும் தேடிக் கண்டறிந்து முன்னுக்குக் கொண்டு வருவதில் பாலனுக்கு நிகர் யாருமே கிடையாது என்பார்கள். உண்மைதான். நாமெல்லாம் நினைத்துப் பார்க்கக் கூடிய விஷயமா?</p>
<p>உடனேயே ‘ஓகே’ சொல்லி அட்வான்ஸும் வாங்கிக் கொண்டார்கள்.</p>
<p>&mldr;</p>
<p>அடுத்து வந்த நாட்களில் ஸ்க்ரீன் டெஸ்ட், வாய்ஸ் டெஸ்ட் அது இது என்று ஏதேதோ மளமளவென நடந்தேறின.</p>
<p>முதல் வேலையாக அவள் பெயர் ‘ஶ்ரீநிஷா’ என்று மாற்றப்பட்டது. இது நந்தினிக்கு சுத்தமாகப் பிடிக்கவில்லை. அவள் பெயர் அவளுக்கு ரொம்பப் பிடிக்கும். அதுவும் ‘நந்தூ’ என்று செல்லமாக யார் அழைத்தாலும் அவளுக்கு குஷியாக இருக்கும்.</p>
<p>&mldr;</p>
<p>ஷூட்டிங் தொடங்கியதும் நந்தினிக்கு ரொம்ப ஜாலியாக இருந்தது. முக்கியமாக அம்மாவும் அப்பாவும் லீவு போட்டு அவளுடனேயே இருந்தார்கள். மேக்கப் போடப்பட்டு கண்ணாடியில் பார்த்தபோது சிரிப்பு வந்தது, பெருமையாகவும் இருந்தது.</p>
<p>‘பாப்பா’, ‘பேபி’ என்று பலரும் அவளையே சுற்றி வந்தனர். கேட்டதெல்லாம் வாங்கிக் கொடுத்தனர். டைரக்டர் அங்கிள் அடிக்கடி ‘வெரிகுட்’, ‘சூப்பர்’ என்றெல்லாம் பாராட்டுவார்.</p>
<p>பெரிய பெரிய ட்ராலிகள், ரிஃப்ளெக்டர்கள், மைக்குகள்… லைட்மேன், கேமராமேன், மேக்கப்மேன், கேட்டரிங் என்று நிறைய்ய பேர்… எல்லோருக்குமே இவள் செல்லப்பெண்தான்.</p>
<p>&mldr;</p>
<p>ஆனால் எல்லாம் கொஞ்ச நாள்தான். போகப்போக எல்லாம் போரடிக்கத் தொடங்கி விட்டது. மேக்கப்புடன் நீண்ட நேரம் உட்கார்ந்திருப்பது, யாராவது வர நேரமானால் சும்மா காத்திருப்பது, ஒரே காட்சியைத் திரும்பத் திரும்ப எடுப்பது&mldr;</p>
<p>சில சமயம் ரீடேக் சரியாக வரவில்லையென்றால் டைரக்டர் அம்மாவிடம் ஏதாவது சொல்வார். அம்மா உடனே இவளிடம் கோபிப்பாள்.</p>
<p>&mldr;</p>
<p>இரண்டு மூன்று விஷயங்களில் நந்தினிக்கும் ரொம்ப கோபம். பிடிக்கவேயில்லை. மெய்னா இந்த அழுகை சீன்கள். ஜாலியா இருக்கும்போது அழு அழுன்னு சொன்னா எப்படி? அங்கிள் சொல்வதுபொலவே கரெக்டா உதட்டைப் பிதுக்கி, முகமெல்லாம் கோணலாக்கி சோகமாக வைத்துக் கொள்வாள். ஆனால் கண்ணீர் மட்டும் வராது. அதுக்குத்தான் கண்ல ஏதோ ட்ராப்ஸ் போட்டுடுவாங்க. எரிச்சல் தாங்காது. அப்புறம் அந்த எரிச்சல் போக இன்னொரு ட்ராப்ஸ்.</p>
<p>அடுத்தது, ரொம்ப போர் அடிப்பது. எல்லாருமே வந்து செல்லமாக “ஹாய் பேபி” என்று கன்னத்தைத் தட்டிவிட்டுப் போய் விடுவார்கள். ஆனால் விளையாட யாருமே கிடையாது. சரி, நிறைய புது டாய்ஸ் இருக்கே, தனியாவே ஏதாவது விளையாடலாம்னு எழுந்தாலே அம்மா அதட்டுவாள், “மேக்கப் கலைஞ்சுடும். கொஞ்ச நேரம் பேசாம உட்காரேன்.” எவ்வளவு நேரம் கையிலிருக்கும் டெடி பேரைச் சும்மா பார்த்துக் கொண்டிருப்பது?</p>
<p>முதலில் அழகாக மேக்கப் போட்டவர்கள் போகப்போக மெனக்கெட்டு அழுக்காகப் போட்டு விட்டார்கள். பிடிக்கவேயில்லை. எல்லாம் கதைக்காகவாம்.</p>
<p>இப்பல்லாம் விளையாடப் போகணும், ஸ்கூலுக்குப் போகணும். இதான் ரொம்ப ஆசையாக இருக்கு. ஒருவழியா ஷூட்டிங்லாம் முடிஞ்சாச்சு,</p>
<p>நாளைலயிருந்து ஸ்கூலுக்குப் போகலாம்னு டாடி சொல்லியிருக்கார். ஸ்கூல் பேக் எல்லாம் ரெடியாக எடுத்து வைத்து விட்டாள். யூனிஃபார்மும் மேலாகவே இருக்கு.</p>
<p>…</p>
<p>வாசலில் காரில் வந்திறங்கிய இருவர் இவர்கள் வீட்டைத் தேடி வந்தனர்.</p>
<p>“பேபி ஶ்ரீநிஷா வீடு….”</p>
<p>“இது தான். வாங்க, உட்காருங்க”</p>
<p>“நாங்க ‘மைமோ’ க்ரியேஷன்ஸ்லயிருந்து வர்றோம். இந்த …. டிவியில் பல சீரியல்கள் எங்களோடதுதான்”</p>
<p>“ஆமா, தெரியுமே. உங்க சீரியல் எல்லாமே நாங்க பார்த்திருக்கோம். எங்களுக்கு ரொம்பப் பிடிக்கும்” என்றான் மாதவன்.</p>
<p>“அந்த ‘மல்லிப்பூ’ சீரியல் என்னோட ஃபேவரிட்” என்றாள் மாலதி.</p>
<p>“சொல்லுங்க, என்ன விஷயம்?” மாதவன் வினவினான்.</p>
<p>“எங்கள் அடுத்த ப்ராஜெக்டுக்கு ஒரு ஆறு வயது பெண்ணை மையமாக வைத்து ஒரு மெகா சீரியல் ப்ளான் பண்ணியிருக்கோம். கதை முழுக்க முழுக்க குழந்தையைச் சுற்றித்தான். நல்ல ப்ரைம் டைம் ஸ்லாட் கிடைச்சிருக்கு. எப்படியும் மூன்று வருஷம் கட்டாயம் ஓடும்.”</p>
<p>“டாடீ..” ஓடிவந்த நந்தினி அப்பாவின் மடியில் சொகுசாக உட்கார்ந்து கொண்டாள்.</p>
<p>“இதான் பாப்பாவா? பேபி, எங்க சீரியல்ல ஆக்ட் பண்றியா? தினமும் உன்னை டிவில பார்க்கலாம்.” ஒரு பூங்கொத்தையும் பெரிய சாக்லேட் டப்பாவையும் குழந்தை கையில் கொடுத்தார்.</p>
<p>அவற்றைப் பார்த்ததுமே நந்தினிக்கு ஏனோ அடிவயிற்றைக் கலக்கியது.</p>
<p>“அப்ப ஸ்கூல்?”</p>
<p>வந்தவர் சிரித்தார், ”அதைப்பற்றி நீ ஏம்மா கவலைப்படறே? நாங்க பார்த்துக்கறோம்.”</p>
<p>மாதவன் குறுக்கிட்டான், “அதில்லை.. லீவு பற்றி ஸ்கூல்ல கேட்கணும்.” “என்ன சார் நீங்க? உங்க ஸ்கூல் கரெஸ்பாண்டென்ட் எங்க ப்ரொட்யூஸரோட தம்பிதான். அதனால எந்த பிரச்சினையும் இல்லை.</p>
<p>எப்பவாவது ஃப்ரீயா இருக்கும்போது ஸ்கூல்ல எட்டிப் பார்த்துட்டு வந்துடலாம். போதும்”</p>
<p>“படிப்பு.. எக்ஸாம்…”</p>
<p>“என்ன சார், இந்த ஃபர்ஸ்ட் ஸ்டாண்டர்டுக்குப் போய்… இருக்கவே இருக்கு வாட்ஸாப். அப்புறமா தேவைப்பட்டா ஸ்பெஷல் ட்யூஷன் வச்சுக்கலாம். எக்ஸாம் பற்றியெல்லாம் கவலையே படாதீங்க. எல்லாமே அட்ஜெஸ்ட் பண்ணிக்கலாம் சார்.”</p>
<p>“அப்படின்னா ஓகே சார்”</p>
<p>மாலதி சம்மதிக்கவும் மாதவன் ஒப்பந்தத்தில் கையெழுத்து போட்டுக்கொண்டிருக்க, வந்தவர் குழந்தையிடம் திரும்பினார்.</p>
<p>“டெய்லி ஸ்கூலுக்கு போக வேண்டாம். ஹேப்பி தானே பாப்பா?”</p>
<p>நந்தினி விழித்தாள். அடிக்கடி பாட்டி சொல்லும் ‘புலிவால் பிடித்த கதை’ ஏனோ ஞாபகம் வந்தது.</p>
<p>திடீரென்று ஏதோ தோன்ற, திகிலுடன் கேட்டாள், ”அங்கிள். ஷூட்டிங்ல நான் அழ வேண்டாமே?”</p>
<p>“அதெல்லாம் பார்த்துக்கலாம்மா” என்றார் சிரித்துக்கொண்டே.</p>
<p>‘அப்பாடா. அழச் சொல்லாம இருந்தா சரி’ கொஞ்சம் நிம்மதியாக உணர்ந்தாள் நந்தினி, மெகா சீரியல் என்றாலே முழு நேர அழுகைதான் என்பது தெரியாமல்.</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>