<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>இதென்ன வம்பாப் போச்சு?</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
இதென்ன வம்பாப் போச்சு?
</div>
<div class=postmeta>
503 words | 3 min read
</div>
<div class=content>
<p>கோவிலில் பிரதட்சிணம் முடித்து விட்டு வெளிப் பிரகாரத் தூணில் சாய்ந்து உட்கார்ந்தாள் பத்மாவதி. மனம் நிறைவாக இருந்தது.</p>
<p>‘குறையொன்றுமில்லை…’ தனக்குள்ளேயே பாடிக்கொண்டாள். கண் நிறைந்த அன்பான கணவர், பாசமான குடும்ப உறுப்பினர்கள், எல்லாவற்றுக்கும் மேலாக அன்பு மகன் அர்ஜுன்…</p>
<p>அர்ஜுனை நினைத்தாலே பத்மாவுக்கு மகிழ்ச்சியாகவும் பெருமையாகவும் இருக்கும். நல்ல படிப்பு, நல்ல வேலை.</p>
<p>அவனுக்கு கல்யாணத்துக்குப் பார்க்கும்போது தான் எல்லாரும் பயமுறுத்தி விட்டார்கள். இந்தக் காலத்தில் பெண், அதுவும் நல்ல பெண் கிடைக்கவே கிடைக்காது என்றார்கள். நல்லவேளை, கடவுள் அனுக்கிரகத்தால் தாமதமில்லாமல் நல்ல வரன் அமைந்து விட்டது.</p>
<p>போன மாதம் திருமணம் முடிந்து, நல்லபடியாக குடித்தனமும் வைத்தாயிற்று. நன்றாக, சந்தோஷமாக இருக்கிறான். வாராவாரம் இருவரும் வந்து விட்டு போகிறார்கள். இவர்களும் அவ்வப்போது போய்ப் பார்த்துவிட்டு வருகிறார்கள்.</p>
<p>சும்மா சொல்லக்கூடாது. மீனாவைப்போல் ஒரு மருமகள் கிடைக்கக் கொடுத்து வைத்திருக்க வேண்டும். பாசமானப் பெண். அர்ஜுனைப் போலவே கலகலப்பான சுபாவம். கெட்டிக்காரி. சமர்த்து.</p>
<p>எத்தனை பேருக்கு இப்படி அமைகிறது? சொந்தத்தில், நட்பு வட்டாரத்தில், பத்திரிகை, செய்தித்தாள்களில் என்று எத்தனையோ கேள்விப் பட்டு விட்டாள். எத்தனை விதச் சண்டைகள்? எத்தனை டைவர்ஸ்?</p>
<p>அலசி ஆராய்ந்ததில் ஒன்று மட்டும் இவளுக்கு முன்பே நன்றாகப் புரிந்திருந்தது. பல இளம் தம்பதிகளின் கருத்து வேற்றுமைக்குக் காரணமே இந்தப் பெற்றோரின் தேவையற்ற மூக்கு நுழைப்பு தான். இதைச்செய், அதைச்செய்யாதே, இங்கே போகாதே, அங்கே போ…..</p>
<p>எதற்கெடுத்தாலும் ‘அந்தக் காலத்தில் நாங்கள் இப்படியா இருந்தோம்?’ என்றொரு பாட்டு.. அப்பப்பா. இளையவர்கள் நம்மைவிட கெட்டிக்காரர்கள் என்பதை ஒத்துக்கொண்டால்தான் என்ன? கொஞ்சமாவது சுதந்திரமாக விட வேண்டாமா? ‘பெர்ஸனல் ஸ்பேஸ்’ வேண்டாமா?</p>
<p>நாமும் இந்த வயதைக் கடந்து வந்தவர்கள் தானே. எத்தனை எத்தனை ஆசைப்பட்டிருப்போம்? நிறைவேறாத சில ஆசைகள் இன்னும் அடிமனதிலிருந்து அவ்வப்போது எட்டிப் பார்க்கிறதே?</p>
<p>இதையெல்லாம் யோசித்துப் பார்த்து மகனுக்கு கல்யாணத்திற்குப் பார்க்கும்போதே பத்மாவும் அவள் கணவரும் ஒரு நல்ல முடிவு எடுத்து விட்டார்கள். அதன்படி இரண்டு கிலோமீட்டரில் புதிதாகக் கட்டப்பட்ட ஒரு அடுக்கு மாடிக் குடியிருப்பில் ஒரு சிறிய, அழகான ஃப்ளாட்டை வாங்கி மகனுக்குத் திருமணப் பரிசாக அளித்து விட்டனர். அதோடு, திருமணமான மறுவாரமே இருவரையும் புது வீட்டில் தனிக்குடித்தனமும் வைத்து விட்டனர். இதைப்பற்றிக் கேள்விப்பட்டு பாராட்டாதவர்களே இல்லை.</p>
<p>பெருமிதமாகவும் மகிழ்ச்சியாகவும் உணர்ந்தாள் பத்மா. எல்லோருமே இப்படி இருந்தால் எவ்வளவு நல்லது?</p>
<p>…</p>
<p>“வா தனம், கொஞ்ச நேரம் உட்கார்ந்துட்டு போகலாம்”</p>
<p>தூணுக்கு மறுபுறம் கேட்பது நீலா மாமியின் குரலாச்சே. ரொம்ப வேண்டப்பட்டவள் தான். தேர்ட் க்ராஸ்லிருந்து வருகிறாள்.</p>
<p>அவர்களுடன் சிறிது நேரம் பேசிவிட்டுக் கிளம்பலாம் என்று எழுந்த பத்மா, தொடர்ந்த அவர்கள் பேச்சில் தன் பெயர் அடிபடுவதைக் கேட்டு மீண்டும் உட்கார்ந்தாள். மற்றவர்கள் நம்மைப் பற்றி என்ன நினைக்கிறார்கள் என்பதை அறியும் ஆவல் யாரைத்தான் விட்டது?</p>
<p>“ஆனாலும் இந்த பத்மா செய்தது சரியேயில்லை தனம்? என்ன நான் சொல்றது?”</p>
<p>“எதைப்பற்றி சொல்றே நீலா?”</p>
<p>“அதான். போன மாசம் அவ பையனுக்கு பெரீசா கல்யாணம் பண்ணி வச்சாளே. ஞாபகமிருக்கா?”</p>
<p>“ஆமா, நாம எல்லாம் போயிருந்தோமே”</p>
<p>“உனக்குத் தெரியுமா, கல்யாணம் ஆன கையோட அவங்களை தனிக்குடித்தனம் வச்சிருக்கா.”</p>
<p>“ஆமாம் நானும் கேள்விப்பட்டேன். பத்மா மனசு யாருக்கும் வராது நீலா”</p>
<p>“அட இப்படி வெள்ளந்தியா இருக்கியே தனம். அதான் எல்லாரும் உன்னை ஈஸியா ஏமாற்றிடறாங்க”</p>
<p>“ஏன், என்னாச்சு?”</p>
<p>“இங்கே கடல் மாதிரி பங்களா இருக்கும்போது அவங்களை எதுக்கு அந்த சின்ன ஃப்ளாட்ல குடி வைக்கணும்? வீடு பெரிசா இருந்தாலும் மனசு விசாலமா இல்லியே இவளுக்கு”</p>
<p>“என்ன சொல்றே”</p>
<p>“பின்னே என்னவாம். பெண் வீட்டுக்காரங்க இவங்க வசதி வாய்ப்பையெல்லாம் பார்த்துத்தானே பெண்ணைக் கொடுக்க சம்மதிச்சிருப்பாங்க. எனக்குத் தெரியும். பாதிக்கு மேல இவளோடது பூரவீக சொத்து. அந்த காலத்தில் இவ மாமியார் இவளை இப்படி ஒதுக்கி வைத்திருந்தால் இவளுக்கு எப்படி இருந்திருக்கும்? இப்ப அந்த மருமகளுக்கும் இதுல உரிமை இருக்கா இல்லியா? இப்படி துரத்தியிருக்காளே.”</p>
<p>“வாஸ்தவம்தான். கூடவே இருந்து நல்லது கெட்டது சொல்லிக் கொடுத்திருக்கலாம்..”</p>
<p>“பாவம் அந்த சின்னஞ்சிறிசுகள். சமையல், வீட்டு நிர்வாகம், ஆஃபீஸ்னு எத்தனையோ இருக்கு. எப்படி சமாளிக்கும?”</p>
<p>“நான் பத்மாவை இப்படி நினைக்கவே இல்லை”</p>
<p>“வேற ஓண்ணும் இல்லை தனம். பல வருஷமா இவளே எஜமானியம்மாவா இருந்து பழகிட்டா இல்லே? இப்ப சின்ன எஜமானி அதே வீட்ல வலம் வர்றதை ஒத்துக்க முடியலே. இங்கயுள்ள சொத்து சுகத்தை நேற்று வந்த பெண் அலுங்காம அனுபவிக்கணுமான்ற குறுகின எண்ணம். இவ அதிகாரம் கைவிட்டுப் போயிடக்கூடாதில்லே? அதான் மகன் தன்கூட இருக்காட்டாலும் பரவாயில்லைன்னு மருமகளைத் துரத்திட்டா.”</p>
<p>“பாவம் அந்த குழந்தைகள்”</p>
<p>விக்கித்துப் போய் அமர்ந்திருந்தாள் பத்மா.</p>
<p>“சரிசரி. நேரமாச்சு. வா. போகலாம். ஊர் வம்பெல்லாம் நமக்கெதுக்கு? வீட்ல நம்ம வீட்டு மகராணி என்னல்லாம் கூத்து பண்ணியிருக்காளோ. போனால்தான் தெரியும்”</p>
<p>…</p>
<p>ஒரு திரியைக் கொளுத்திப் போட்டுவிட்டதை அறியாமலேயே கிளம்பினார்கள் நீலாவும் தனமும்.</p>
<p>திரி தொடர்ந்து எரிந்து சேதம் விளைவிக்குமா, இல்லை ஆரம்பத்திலேயே அணைக்கப்பட்டு விடுமா, தெரியவில்லை…</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>