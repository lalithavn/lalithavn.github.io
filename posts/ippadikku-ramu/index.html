<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>இப்படிக்கு ராமு</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
இப்படிக்கு ராமு
</div>
<div class=postmeta>
885 words | 5 min read
</div>
<div class=content>
<p>6/1994</p>
<p>ஒரு பொன்மாலைப் பொழுதில் ராமுவாகிய நான் இந்த உலகத்தை எட்டிப் பார்த்ததும் முதலில் கேட்டது, “நல்ல வேளை ஆண்பிள்ளை. ரங்கனுக்கு இனி கவலையில்லை. மகன் சம்பாரிச்சுப் போட்டுடுவான்”</p>
<br>
<p>6/1999</p>
<p>ஸ்கூலுக்குப் போகத் தொடங்கியிருக்கேன். முதல்ல பயமாக, சங்கடமாக இருந்தாலும் இப்போ ஜாலியாத்தான் இருக்கு. எப்பவும் விளையாட்டுத்தான். ஒரு மாஸ்டரும் ஒரு டீச்சரும் இருக்காங்க. மாஸ்டர் ஒன்றாம் தேதி மட்டும் வருவார். டீச்சர் அப்பப்போ வந்துட்டு உடனே கிளம்பிடுவாங்க. ரெண்டு பேரும் ஏதோ வட்டி வியாபாரம் பண்றதா பசங்க சொல்றாங்க.</p>
<br>
<p>6/2004</p>
<p>அப்பாவுக்கு டிரான்ஸ்பர் ஆகியிருக்கு. இது கொஞ்சம் பெரிய ஊர். ஒரு மெட்ரிகுலேஷன் ஸ்கூல்ல ஆறாம் வகுப்பு சேர்ந்திருக்கேன். புது ஸ்கூல், புது யூனிஃபார்ம், புது பேக் சூப்பராத்தான் இருக்கு. ரிக்‌ஷால தான் இடம் பத்தல. ரொம்ப நெருக்கடி. பல சமயங்களில் பயமா இருக்கும்.</p>
<p>ஆனா அம்மா ஏன் இப்படி கவலையோட இருக்காங்கன்னு புரியல. &ldquo;ஏங்க, ராமுவ இப்ப இப்படி பிரைவேட் ஸ்கூல்ல கொண்டு சேர்த்திருக்கீங்களே. நமக்கு கட்டுப்படியாகுமா"ன்னு புலம்பறாங்க.</p>
<p>&ldquo;ஏண்டி, நான் தான் நல்லா படிக்காம பியூனாவே இருக்கேன். இவனையாவது நல்லா படிக்க வச்சு டாக்டரோ, இன்ஜினியரோ ஆக்க வேண்டாமா? கொஞ்சம் சிரமப் பட்டாவது ஃபீஸ் கட்டிடலாம். கவலைப்படாதே. பெரியவனானதும் அவன் நம்மள தங்கத் தாம்பாளத்துல வச்சு தாங்கப் போறான் பாரு&rdquo;</p>
<p>ஆனா கொஞ்ச நாளா எனக்கு இந்த ஸ்கூல் பிடிக்கல. ஏபிசிடி, ஆனா ஆவன்னா கூட ஒழுங்கா எழுதத் தெரியலைன்னு பசங்களும் மிஸ்ஸும் ரொம்ப கேலி பண்றாங்க. ஃபெயிலாயிடுவேன்னு பயமுறுத்தறாங்க. பழைய ஸ்கூல்ல பிரச்சனையே கிடையாது. சும்மா ஸ்கூலுக்கு போனாலே &lsquo;ஆல்பாஸ்&rsquo; தான்.</p>
<br>
<p>6/2006</p>
<p>இந்த வருஷத்திலிருந்து யூனிஃபார்ம் ஃபுல் பேண்ட், ஃபுல் ஷர்ட். எட்டாவது வந்தாச்சு இல்லியா?</p>
<p>கிளாஸ்ல கேர்ள்ஸ் எல்லாம் கிடுகிடுன்னு வளர்ந்துட்டிருக்காங்க. பசங்களுக்கும் நிறைய பேருக்கு மீசை வந்துட்டிருக்கு. எனக்கு மட்டும் வரலியே. மீசை வளர என்ன செய்யணும்? யார்கிட்ட கேட்பது? கூச்சமா இருக்கு. கிண்டலடிப்பாங்களோ? தங்கச்சியோட கண்மையால லேசா வரைஞ்சுப் பார்த்தேன். சோளக் கொல்லை பொம்மை மாதிரி இருந்தது. தண்ணீர் விட்டு அழிச்சதுல இன்னும் அசிங்கமா பரவிடுச்சு. முகத்தை மூடிக்கிட்டு படுத்துட்டேன்.</p>
<br>
<p>6/2007</p>
<p>ஒன்பதாம் வகுப்பு புக்ஸ் வாங்கத் தேவையில்லை. டென்த் போர்ஷனை இப்பவே தொடங்கியாச்சு. புரியவே மாட்டேங்குது. கேட்டா அடிக்கிறாங்க. டியூஷன் வச்சா நல்லதுன்னு ஸ்கூல்ல சொல்ல, மிஸ்கிட்டயே டியூஷனுக்கு சேர்ந்திருக்கேன்.</p>
<p>ஸ்கூல் மாதிரியே தான் இங்கேயும் மிஸ் சொல்லித் தர்றாங்க. ஸ்கூல்லயாவது நாற்பது பேர் தான். இங்கே ஐம்பத்தைந்து பேர். சுத்த போர்.</p>
<p>ராத்திரி ஆயிட்டா ஜாலிதான். என்னையும் தங்கச்சியையும் படிக்கச் சொல்லிட்டு அம்மா, அப்பா டீவி சீரியல்ல மூழ்கிடுவாங்க. ஹோம்வர்க் பண்ற மாதிரி ஓரமா உட்கார்ந்து நானும் பார்த்துட்டிருப்பேன். விளம்பரம் வர்றப்ப மட்டும் தலைய புக்ஸ்ல புதைச்சுடுவேன். தங்கச்சியும் அப்படித்தான். ஆனா ஒருத்தரையொருத்தர் காட்டிக் கொடுக்க மாட்டோம். டீவில சினிமா, சீரியல் எல்லாமே நல்லா இருக்கும். நாளை என்ன வருமோன்னு விறுவிறுப்பாக இருக்கும்.</p>
<br>
<p>6 / 2008</p>
<p>பத்தாம் வகுப்பு இல்லையா? பொதுத்தேர்வு எழுதணும். படிப்பு படிப்பு படிப்புதான். சரியா குளிக்க, சாப்பிட, ஏன் பாத்ரூம் போகக்கூட நேரமில்லை. தினம் காலையில டியூஷன், ஸ்கூல், எக்ஸ்ட்ரா கிளாஸ், மறுபடி டியூஷன், ஹோம் வொர்க்&mldr; கண்ணை மூடினா பூச்சி பறக்கிற மாதிரி இருக்கு. ரொம்ப அசதியா இருக்கு. பாடங்களை புரிஞ்சிக்கவே நேரமில்லை. நெட்டுரு போட்டாலும் மறுநாள் மறந்துடுது. தூக்கமே வரமாட்டேங்குது..</p>
<p>மாடல் டெஸ்ட்ல வருண் நல்ல மார்க் வாங்கியிருக்கான். நான் வழக்கம் போல சராசரி தான். அப்பா திட்டறார். &ldquo;அதே ஸ்கூல்ல படிச்ச அவன் மட்டும் நல்ல மார்க் வாங்கறானே. உனக்கு என்ன கேடு?&rdquo;.. தெரியலையே</p>
<br>
<p>5 / 2009</p>
<p>பொதுத் தேர்வுத் 58% தான். அம்மாவும் அப்பாவும் ஒரு வாரமா பேசவேயில்லை. என்னால் இவ்வளவுதானே முடிஞ்சது??</p>
<br>
<p>6 / 2009</p>
<p>பழைய ஸ்கூல்ல ஃபர்ஸ்ட் க்ரூப் இடம் கிடைக்கலை. கொஞ்சம் தூரத்தில வேற ஸ்கூல்ல சேர்ந்திருக்கேன். இது கூட அப்பா பார்ட் ஃபைனல் லோன் ஏதோ எடுத்து டொனேஷன் கொடுத்துத்தான் கிடைத்தது. ரெண்டு பேர் ஸ்கூல் பீஸ், வாடகை, இன்னும் நிறைய செலவுகள்… அப்பா திணறுவதைப் பார்க்க கஷ்டமாக இருக்கு.</p>
<p>ஸ்கூல் திறந்ததுமே பன்னிரண்டாம் வகுப்பு பாடம் ஆரம்பிச்சாச்சு. பதினொன்றாம் வகுப்பு பாடங்களை விட்டு விட்டு அடுத்த வருட பாடங்களை எடுக்கும்போது ஒன்றுமே புரிவதில்லை என்பதை யார் தான் எடுத்து சொல்வது? மீண்டும் டியூஷன், ஸ்கூல், டியூஷன், ஸ்கூல்….</p>
<br>
<p>3 / 2011</p>
<p>நாளை மறுநாள் பிளஸ் டூ தேர்வு. நேற்று ஹெட் மாஸ்டர் அப்பாவை அழைத்து பேசியிருக்கிறார்.</p>
<p>&ldquo;இங்கே பாருங்க உங்க மகன் மேத்ஸ், கெமிஸ்ட்ரி ரெண்டுலயும் ரொம்ப வீக்கா இருக்கான். இவன் இப்ப எக்ஸாம் எழுதி என்ன பிரயோஜனம்? பாஸாகிறதே பெரிய விஷயம். இதுல மேற்படிப்புக்கு எங்க இடம் கிடைக்கப் போகுது?&rdquo;</p>
<p>அப்பா அழத் தொடங்கி விட்டார் போலும்.</p>
<p>&ldquo;அழாதீங்க உங்களைப் பார்த்தாலும் பாவமாத்தான் இருக்கு. வேண்டுமானால் ஒரே ஒரு வழி இருக்கு.&rdquo;</p>
<p>&ldquo;என்ன சார்? சொல்லுங்க சார்.&rdquo;</p>
<p>&ldquo;எக்ஸாம் தொடங்கி பத்து நிமிடத்துக்குள்ள எல்லா கேள்விகளுக்கும் விடைகளை ஒரு பேப்பரில் பிரிண்ட் எடுத்து அவன் கையில கிடைக்க ஏற்பாடு செய்கிறேன். ஆனால் அதுக்கு கொஞ்சம் செலவாகும். பரவாயில்லையா?&rdquo;</p>
<p>&ldquo;எவ்வளவு சார்?&rdquo;</p>
<p>அவர் சொன்ன தொகையை கேட்டு அப்பா மிரள, &ldquo;உங்களால் முடியாதுன்னா விட்டுடுங்க&rdquo; என்றார்.</p>
<p>மறுபேச்சின்றி அவர் கேட்டதை அப்பா இன்று கொடுத்தாயிற்று. எங்கே கடன் வாங்கினாரோ தெரியலை.</p>
<br>
<p>8 / 2011</p>
<p>ப்ளஸ் டூ எக்ஸாம் &lsquo;நன்றாக&rsquo; எழுதியதால் ரொம்ப நல்ல மதிப்பெண். நல்ல ரேங்க். கேட்ட காலேஜில கேட்ட குரூப் கிடைத்துவிட்டது. காலேஜ் ஃபீஸ் கட்ட அப்பா கந்துவட்டிக்காரனிடம் கடன் வாங்கியிருக்கிறார் போலிருக்கு. தெளிவா சொல்ல மாட்டேன்கிறார்.</p>
<br>
<p>10 / 2011</p>
<p>பாடங்கள் எதுவும் சுத்தமா பிடிபட மாட்டேங்குது. தினம் டெஸ்ட், அஸைன்மென்ட், ப்ராக்டிகல்ஸ்… யாரிடமும் சந்தேகம் கேட்க வெட்கமா இருக்கு. &lsquo;இந்த அடிப்படை கூடவா தெரியாது'ன்னு கிண்டல் பண்றாங்க.</p>
<br>
<p>1 / 2012</p>
<p>ஃபர்ஸ்ட் செமஸ்டர் ரிஸல்ட் வந்து விட்டது. நான்கில் மூன்று பாடங்களில் ஃபெயில். அப்பாவிடம் சொல்ல தைரியமில்லை. எப்பாடு பட்டாவது அடுத்த முறை எல்லா பேப்பரும் பாஸாயிடணும்.</p>
<br>
<p>4 / 3 / 2012</p>
<p>குமார் ஊருக்கு போய் விட்டு இன்று காலை வந்தான். எங்கம்மாவுக்கு உடம்பு சரியில்லையாம். ஏதோ ஆப்ரேஷன் பண்ணணுமாம். பணம் இல்லாததால் பண்ணவில்லை போலிருக்கு என்று அவன் அம்மா சொன்னார்களாம். அம்மாவை உடனே பார்க்க வேண்டும் போலிருக்கு.</p>
<p>அப்பாவுக்கு ஃபோன் பண்ணினேன். எடுத்ததுமே, &ldquo;நல்லா படிக்கிறியாப்பா? போன தடவை போலவே எல்லா பாடத்துலயும் நல்ல மார்க் வாங்கணும்டா ராஜா&rdquo; என்கிறார். எத்தனை எதிர்பார்ப்பு, நம்பிக்கை…</p>
<p>வீட்டைப் பற்றி கேட்டால், &ldquo;நீ ஏண்டா இதெல்லாம் யோசிச்சுக்கிட்டு? ஆச்சு, இன்னும் மூணு வருஷம் தானே? நல்ல வேலைல சேர்ந்துட்டா எல்லாம் சரியாயிடும்.&rdquo;</p>
<p>&ldquo;அ.. ஆமாம்பா..&rdquo;</p>
<p>&ldquo;ஆமா, நல்ல படிக்கிறேயில்லே?&rdquo;</p>
<p>நான் என்னவென்று சொல்வேன்? போன செமஸ்டரின் மூன்று அரியர்சையா? இந்த செமஸ்டர் அதைவிட கடினமாக இருப்பதையா?</p>
<br>
<p>4 / 4 / 2012</p>
<p>எக்ஸாமுக்கு இன்னும் மூன்று நாள் இருக்கு. அறையில் நான்கு பக்கமும் புத்தகங்கள். குழப்பமாக இருக்கு. அடிவயிற்றை பிசைகிறது. அழுகை அழுகையாக வருகிறது. நான் என்ன தப்பு செய்தேன்?</p>
<p>ப்ரைமரி ஸ்கூலில் டீச்சர்ஸ் ஒழுங்காக அடிப்படை பாடங்களை சொல்லி தந்திருக்கக் கூடாதா?</p>
<p>ஹைஸ்கூலிலாவது உருப்போட வைக்காமல் பாடங்களை புரிய வைத்திருக்கக் கூடாதா?</p>
<p>ஹெட் மாஸ்டர் சம்பாதிக்க என் இயலாமை தான் கிடைத்ததா? அதற்கு அப்பா, நீங்க ஏன் சம்மதிச்சீங்க?</p>
<p>என்னால் முடியுமா என்று யோசிக்காமல் மகனை பெரிய என்ஜினீயர் ஆகணும்னு நீங்களாவே ஏன்பா முடிவு செஞ்சீங்க?</p>
<p>அப்பா.. அம்மா… இப்ப என்னால் முடியலியே.</p>
<p>தங்கச்சி படிப்பு, கல்யாணம், அம்மா வைத்தியம்.. ஏற்கனவே எனக்காக என்னை நம்பி ஏகப்பட்ட கடன்கள்… ஐயோ, நான் என்ன செய்வேன்?</p>
<p>நான் என்ன செய்வேன்…?</p>
<p>&mldr;</p>
<p>லொடலொடவென்று மின்விசிறி சுழல, கட்டிலில் அவிழ்த்துப் போட்டிருந்த கைலியைப் பார்த்ததும் என்ன செய்யலாம் என்பது புரிந்து விட்டது.</p>
<p>ஒரு பேப்பரை கிழித்து எழுதத் தொடங்கினேன், &lsquo;காவல் துறையினருக்கு என் தற்கொலைக்கு யாரும் பொறுப்பில்லை - இப்படிக்கு ராமு&rsquo;</p>
<p>" டேய் ராமு. முருகன் தூக்க மாத்திரை சாப்பிட்டுட்டானாம். ஓடி வா&rdquo; கதவைத் தட்டியவாறு கத்திக்கொண்டே ஓடினான் குமார்.</p>
<p>என்ன? நம்ம முருகனா? ஏன்? ஓ.. அவனுக்கு எல்லா பேப்பரும் அரியர்ஸ். புதுசா வந்த காதலும் ஊத்திக்கிச்சு. ஆனால் அதுக்காக இப்படியா? முட்டாள்.. கோழை..</p>
<p>உட்கார்ந்து யோசிச்சா முடிவு கிடைக்காத பிரச்னைன்னு ஏதும் இருக்கா என்ன?</p>
<p>கையிலிருந்த பேப்பரை கசக்கி எறிந்து விட்டு முருகன் ரூமுக்கு ஓடினேன்.</p>
<p>நிச்சயம் அவனைக் காப்பாற்றி விடுவோம்.</p>
<p>(ஏப்ரல் 1-15, 2014, மங்கையர் மலர் இதழில் பிரசுரமானது.)</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>