<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>தாய்மை என்ன விலை?</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
தாய்மை என்ன விலை?
</div>
<div class=postmeta>
823 words | 4 min read
</div>
<div class=content>
<p>தங்களுக்கென்று ஒரு குடும்பம் அமைந்ததும், பெற்ற தாயைத் தங்களுடன் வைத்துக்கொள்ள மகன்கள் தயங்குவதும் மறுப்பதும்கூட சாரதாவால் ஓரளவுக்குப் புரிந்து கொள்ள முடிந்தது. வீட்டுக்கு வீடு நடப்பதுதானே?</p>
<p>ஆனால், அதற்காக இன்று அவர்கள் சொன்ன காரணத்தைத்தான் அவளால் ஜீரணிக்க முடியவில்லை. என்ன அநியாயம்?</p>
<p>பல நாட்களாகவே மகேஷும் ரமேஷும் அவர்கள் மனைவியரும் நகர்ப்புறத்திலுள்ள ‘சாந்தி நிலையம்’ என்ற முதியோர் இல்லத்தைப் பற்றி அடிக்கடி புகழ்ந்து கொண்டிருந்தனர்.</p>
<p>“ரொம்ப நன்றாக கவனிக்கிறார்களாம்.”</p>
<p>“சாப்பாடு ரொம்ப நல்லா இருக்காம்.”</p>
<p>“பேச்சுத் துணைக்கு சமவயதில் நிறைய பேர் இருப்பாங்க. போரடிக்காது.”</p>
<p>“கட்டணம்கூட ரொம்பக் குறைவாம்.” அதுதானே முக்கியம்.</p>
<p>“இலவசப்பகுதியே ரொம்ப நல்லா இருக்காம்.” என்றான் சின்னவன் அவசரமாக.</p>
<p>இத்தனைக்கும் வீட்டில் தன்னாலான உதவிகளைச் செய்ய சாரதா என்றுமே தயங்கியதில்லை என்றாலும் அவள் ‘தண்டச்சோறு’தான். ஜாடைப் பேச்சுக்களை அவள் கண்டு கொள்ளாமல் இருந்ததால்தான் இன்று இப்படி அபாண்டமாக பழி சுமத்தி விட்டார்களோ?</p>
<p>…</p>
<p>“என்னதான் கஷ்டம் வந்தாலும் ஒரு குடும்பப் பெண் இப்படியா செய்வது? சீ…” என்று காலையில் தொடங்கி வைத்தாள் பெரிய மருமகள்.</p>
<p>“வாடகைக்கு எதைத்தான் கொடுப்பது என்று இல்லையா?”</p>
<p>“விதவைக்குக் குழந்தை பிறந்தது என்று கேட்கவே கூசுகிறது.”</p>
<p>“உண்மையில் என்னவெல்லாம் நடந்ததோ, யார் கண்டது?”</p>
<p>“அந்த வெள்ளைக்காரன் கிட்டத்தட்ட ஒரு வருடம் இங்கேதான் இருந்தானாமே.”</p>
<p>“இப்படிப்பட்டவர்களை வீட்டில் வைத்துக் கொண்டால் குழந்தைகள் கதி?”</p>
<p>இன்னும் பிறக்காத குழந்தைகளுக்காக இருவருமே கவலைப்பட்டனர்.</p>
<p>சாரதாவுக்கு மருமகள்கள் நாக்கூசாமல் பேசியதைவிட, மகன்கள் பேப்பரையும் தொலைக்காட்சியையும் பார்க்கும் பாவனையில் உட்கார்ந்திருந்ததைக் காணத்தான் அருவருப்பாக இருந்தது. இவர்களா என் மகன்கள்? இவனுக்காகவா…?</p>
<p>எல்லோரும் அலுவலகம் சென்றுவிட, தனிமையில் விடப்பட்ட சாரதாவின் மனம் இருபத்தேழு ஆண்டுகள் பின்னோக்கிச் சென்றது.</p>
<p>…</p>
<p>அன்பான கணவன், மாமியார், நான்கும் இரண்டும் வயதில் இரு மகன்கள் என அருமையான குடும்பம் அவளுடையது. ஆனால், அதைப் பார்க்க விதிக்குப் பொறுக்கவில்லை.</p>
<p>ஒரு நாள் மூத்தவன் மகேஷுடன் சைக்கிளில் கடுக்குப் போன கணவன், திரும்பி வரவே இல்லை. சாலையில் ஒரு லாரி மோத, சம்பவ இடத்திலேயே போய்விட்டான். பின்னால் உட்கார்ந்திருந்த குழந்தை தூக்கியெறியப்பட்டு, ஒரு வைக்கோற்போரின் மேல் விழுந்து உயிர் பிழைத்தான்.</p>
<p>சாரதாவுக்கு அழக்கூட அவகாசம் கிடைக்கவில்லை. ஒரு தனியார் கம்பெனியில் கிடைத்த சிறு வேலையையே மிகப் பெரிய வரமாக எண்ணிப் போகத் தொடங்கினாள்.</p>
<p>விதிக்கு அதுவும் பொறுக்கவில்லை.</p>
<p>மூன்று மாதங்களிருக்கும். மகேஷ் ஒரு நாள் திடீரென்று மயங்கி கீழே விழுந்தான். மருத்துவமனையில் தங்கி, பல பரிசோதனைகளுக்குப் பின் டாக்டர் கூறியதைக் கேட்டு, சாரதாவுக்கும் மயக்கம் வந்து விட்டது.</p>
<p>விபத்தின்போது மகேஷின் மூளையில் இலேசாக இரத்தக் கசிவு ஏற்பட்டு, கட்டியாகியிருக்கிறது. அது மூளையை அழுத்துவதால்தான் இந்த மயக்கம். இது இன்னும் பெரிதானால் உயிருக்கே ஆபத்து. அதனால் உடனடியாக ஆபரேஷன் செய்ய வேண்டும். ஆபரேஷனுக்கும் அதற்கு முன்னும் பின்னுமாக வைத்தியச் செலவுக்கும் குறைந்தது ஒரு லட்சம் ரூபாய் தேவை. அதுவும் உடனடியாக.</p>
<p>வெறும் இரண்டாயிரத்து ஐந்நூறு ரூபாய் மாதச் சம்பளக்காரி இவ்வளவு பணத்துக்கு எங்கே போவது? நகைகளை விற்றும், கடன் வாங்கியும் முப்பதாயிரம் ரூபாய் கூடத் தேறவில்லை.</p>
<p>குழந்தையைக் காப்பாற்றும் வெறியில் சிலபல குறுக்கு வழிகளைக் கூட எண்ணிப் பார்த்துச் சோர்ந்தது அந்த தாய்மனம்.</p>
<p>…</p>
<p>அப்போது அவள் வாழ்வில் நுழைந்தவர்கள் தாம் லூயியும் காஸ்ப்ரோவும். ஜெர்மனியைச் சேர்ந்த பணக்காரத் தம்பதி. இவளுக்கு உதவுவதற்காகவே தெய்வம் அவர்களுக்கு வேறு சோதனை கொடுத்தது போலும்.</p>
<p>திருமணமாகி ஒன்றரை வருடங்கள் ஆகியும் அவர்களுக்குக் குழந்தையில்லை. பரிசோதித்துப் பார்த்திருக்கிறார்கள். காஸ்ப்ரோவுக்கு எந்த பிரச்னையும் இல்லை. லூயிக்கும் கருமுட்டை உருவாவதில் எந்த பிரச்னையும் இல்லை. ஆனால், கர்ப்பப்பையில்தான் கோளாறு. கருவை சுமந்து வளர்க்கும் சக்தி இல்லை. அவளது கருமுட்டையையும் காஸ்ப்ரோவின் உயிரணுவையும் இணைத்து, ஒரு சோதனைக் குழாயில் கருவை உருவாக்கிவிடலாம் என்று மருத்துவர்கள் கூறியிருக்கிறார்கள். அப்படி உருவாகும் கருவை ஒரு நார்மல் கர்ப்பப்பையில் வைத்து வளர்க்க வேண்டும். இப்போது அவர்களுக்குத் தேவை வாடகைக்கு ஒரு கர்ப்பப்பை - வாடகைத்தாய்.</p>
<p>பல்வேறு நலன்களை க் கருத்தில் கொண்டு, அவர்கள் இதற்காக சென்னை வந்திருக்கிறார்கள். உடல் மற்றும் மன ஆரோக்கியமுள்ள, நேர்மையான இளம்பெண்தான் இன்னும் அவர்களுக்குக் கிடைக்கவில்லை.</p>
<p>…</p>
<p>இந்நிலையில் மகேஷின் வைத்தியத்தின்போது பழக்கமான நர்ஸ், அவர்கள் இருவரையும் அறிமுகம் செய்து வைத்தாள். ஒருவருக்கொருவர் உதவலாம் என்பதை எடுத்துரைத்தாள்.</p>
<p>முதலில் சாரதாவுக்கு மிரட்சியாக இருந்தது. லூயி நேரில் அவளிடம் கெஞ்சிக் கேட்டுக் கொண்டாள். மருத்துவர்கள் சிகிச்சை முறையை விரிவாக விளக்கினர். காஸ்ப்ரோவை நேரில் சந்திக்கவே தேவையில்லை என்றனர். விவரமறிந்து மாமியாரும் தைரியம் கொடுத்தார். கடைசியில் சாரதா சம்மதித்தாள்.</p>
<p>அதன்பின் எல்லாமே மின்னல் வேகத்தில் சட்டப்படி நடந்து முடிந்தன. ஒருபுறம் மகேஷின் வைத்தியம் வெற்றிகரமாக நடக்க, மறுபுறம் சாரதாவின் கர்ப்பப்பையில் வைக்கப்பட்ட கரு சீராக வளரத் தொடங்கியது. சரியான பத்தாவது மாதம் அழகான ஆண்குழந்தை பிறந்தது.</p>
<p>குழந்தையைப் பிரியும்போது ஓர் இனம் புரியாத வலி தோன்றவே செய்தது. ஆனால,, ஏற்கெனவே எதிர்பார்த்திருந்ததால் சாரதா சமாளித்து விட்டாள்.</p>
<p>அதன்பின் மீண்டும் வேலைக்குப் போய், குழந்தைகளைப் படிக்க வைத்து… எப்போதாவது யாராவது ஐரோப்பியரைப் பார்க்க நேர்ந்தால், தான் ‘பெற்ற’ அந்த பிஞ்சுமுகம் அ ளுக்கு ஞாபகம் வரும். ‘நன்றாக இருக்கட்டும்’ என்று எண்ணிக்கொள்வாள்.</p>
<p>…</p>
<p>இப்போது மகன்களுக்கு நல்ல வேலை கிடைத்து, திருமணமும் நடந்தாயிற்று. ‘இனியென்ன கவலை’ என்ற இறுமாப்புடன் கொஞ்சம் உடல் பலவீனமும் சேர்ந்து கொள்ள, சாரதா தன் வேலையை விட்டுவிட்டாள்.</p>
<p>அன்று தொடங்கியதுதான் வீட்டில் பிரச்னை. மாதாமாதம் சம்பளம் கொண்டு வரவில்லையென்றதும் அவள் சுமையாகி விட்டாள். ஆனால் அதற்காக இப்படியா சேற்றை வாரியிறைப்பது? தாங்க முடியவில்லை.</p>
<p>இரண்டு தலைமுறை முந்திய தன் மாமியாருக்குப் அன்று புரிந்த ‘வாடகைத் தாய்’ விவரம், இவர்களுக்குப் புரியவில்லையா? உயர்ந்த ஒரு விஷயத்தை அசிங்கப் படுத்தி விட்டார்களே!</p>
<p>அழைப்பு மணி பலமாக இருமுறை அடித்தது. பெருமூச்சுடன் மெள்ளச் சென்று கதவைத் திறந்தாள். அவள் பெயருக்குத்தான் வெளிநாட்டிலிருந்து ஒரு பதிவுத் தபால்.</p>
<p>பிரித்துப் படித்தவளுக்கு பிரமிப்பாக இருந்தது. ஜெர்மனியிலிருந்து அந்த லூயி, காஸ்ப்ரோவின் மகன், மார்க் என்று பெயராம், அனுப்பியிருந்தான்.</p>
<p>மார்க்கின் வக்கீல் மூலமாக வந்திருந்த நீண்ட கடிதத்தின் சுருக்கம் இதுதான்.</p>
<p>குழந்தையுடன் இங்கிருந்து சென்ற சில மாதங்களிலேயே, தனிப்பட்ட சில காரணங்களுக்காக லூயியும் காஸ்ப்ரோவும் விவாகரத்து செய்து கொண்டார்களாம். இரிவரும் அளித்த நிறைய செல்வத்துடன், தன் உறவுக்காரப் பாட்டியிடம் வளர்ந்த மார்க்குக்கு இந்தியர்களிடம் ரொம்ப மரியாதை. சுயநலத்துக்காக சின்னஞ்சிறு குழந்தையை விட்டுச் சென்ற தன் பெற்றோர் எங்கே, தன் குழந்தைகளைக் காப்பாற்ற பத்து மாதம் ஒரு சிசுவை வயிற்றில சுமந்த சாரதா எங்கே?</p>
<p>இந்தியாவின் குடும்ப அமைப்பை, பாசப் பிணைப்பை, குறிப்பாகப் பெண்களின் தியாகம் கலந்த தாய்மையை அவன் மிகவும் மதிக்கிறான். அதற்கு அடையாளமாக, அன்னையர் தினத்தை ஒட்டி, இத்துடன் ஒரு காசோலையை இணைத்துள்ளான். இந்தியாவிலுள்ள தன் வாடகைத்தாயுடன உறவை வளர்க்க அவன் விரும்புகிறான். சாரதாவுக்கும் சம்மதமென்றால் இத்துடன் இணைத்துள்ள பச்சைப் படிவத்தில் கையெழுத்திட்டு அனுப்ப வேண்டும்.</p>
<p>…</p>
<p>காசோலையை எடத்துப் பார்த்தாள். இந்தியப் பணம் சுமார் பத்து லடசத்துக்கான ஜெர்மன் காசோலை. இந்தப் பணத்தால் இந்த வீட்டில் அவள் செல்வாக்கு போலியாகவாவது நிச்சயம் உயரும். ஏச்சு பேச்சு கேட்காமல் ஓரளவுக்கு சௌகரியமாகவே வாழலாம். ஆனால்… ஆனால்…</p>
<p>என்றோ ஒரு நெருக்கடியான நேரத்தில் பரஸ்பரம் உதவிக்கொண்டதற்கு, இன்று இவள் மட்டும் மீண்டும் பலன் பெறுவது நியாயமா? மேலும் தன்னிடம், இந்தியர்களிடம் இந்தப் பையனுக்கு இருக்கும் அபிமானத்தைக் காசாக்கப் பார்க்கலாமா?</p>
<p>அது மட்டுமல்ல, நம் பிள்ளைகள் இந்த மார்க்கை மேலும் மேலும் சுரண்ட மாட்டார்கள் என்று என்ன நிச்சயம்? அதற்கு இவளே வழி வகுக்கலாமா? அது மார்க்குக்கு செய்யும் துரோகம் இல்லையா?</p>
<p>உண்மை நிலையை மார்க்கிடம் சொல்லவும் முடியாது. எவ்வளவு அசிங்கம்?</p>
<p>சாரதா நிதானமாக காசோலையைக் கிழித்துப் போட்டாள்.</p>
<p>‘மார்க் நன்றாக இருக்கட்டும்’ என்று வழக்கம்போல் மனமார வாழ்த்தினாள்.</p>
<p>பச்சையை நகர்த்தி விட்டு, சிவப்புப் படிவத்தில் அழுத்தமாகக் கையெழுத்திட்டாள்.</p>
<p>இனி அந்த ‘சாந்தி நிலையத்’தில் சேரும் வழியைத் தேடணும்.</p>
<p>——————————</p>
<p>மே, 2010, மங்கையர் மலர் இதழில் பிரசுரமானது.</p>
<p>ஜெயஶ்ரீ ராஜ் நினைவுச் சிறுகதைப் போட்டியில் ₹2000 பரிசு பெற்ற கதை.</p>
<p>——————————</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>