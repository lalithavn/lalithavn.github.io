<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>ஏன் ??</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
ஏன் ??
</div>
<time>November 16, 2020</time>
<div class=postmeta>
647 words | 4 min read
</div>
<div class=content>
<p>காரில் பெற்றோருடன் சொந்த ஊருக்கு போய்க் கொண்டிருந்த புவனாவின் மனம் உற்சாகத்தில் துள்ளிக் குதித்தது. இருக்காதா பின்னே! இருபத்து மூன்று வயதில் அவளுக்குப் பிடித்த “உணவியல்” பாடத்தில் முதுகலைப் பட்டம் பெற்றதுமல்லாமல், ஆராய்ச்சிக் கட்டுரையும் சமர்ப்பிற்றாயிற்று. ஓரிரு மாதத்தில் ‘டாக்டரேட்’ பட்டம் கிடைத்து விடும்.</p>
<p>‘இது மட்டும் தான் மகிழ்ச்சியின் காரணமா?’ செவியருகில் குறும்புடன் ஶ்ரீராம் கேட்பதுபோல் தோன்றவும், அவள் இதழ்க்கடையில் புன்னகை அரும்பியது. உண்மைதான். பெற்றோர் சம்மதத்துடன் மனதிற்கினியவனை மணக்கும் பேறு எத்தனை பேருக்குக் கிடைக்கும்?</p>
<p>அடுத்த மாதம் திருமணம் என்பதால் குலதெய்வத்தைக் கும்பிடவும், ஊரிலுள்ள சில நிலபுலன்களை செட்டில் செய்யவும் தான் இப்போது இந்த பயணம்.</p>
<p>…</p>
<p>ஊர்…&mldr; திருச்சி பக்கத்தில் ஒரு சிறு கிராமம். அப்பா ராணுவத்தில் பணிபுரிந்ததால் ஏழாம் வகுப்புவரை புவனா அங்கே தாத்தா, பாட்டியுடன் தான் தங்கிப் படித்தாள். பிறகு நிரந்தரமாக டெல்லி.</p>
<p>தாத்தா பாட்டி, ஆசிரியர்கள், ஊர்மக்கள் எல்லோருக்குமே இவள் செல்லப்பெண்தான்.</p>
<p>அதோடு அவள் தோழி ராணி! பண்ணையாள் மாடசாமியின் மகள். மிக சூட்டிகையான பெண். எப்பொழுதும் இவளுடன் சேர்ந்தே திரிவாள். பெரியவளானதும் என்னவாகப் போகிறீர்கள் என்று ஆசிரியர்கள் கேட்கும்போது ‘டாக்டராவேன்’என்பாள். விளையாடும்போதும் அவள் டாக்டர் தான். ஊசி போடுவது, ஸ்டெதஸ்கோப் வைத்து பார்ப்பது, நாக்கை நீட்டச் சொல்லிப் பார்ப்பது என்று லூட்டி அடிப்பாள். எங்கே இருக்கிறாளோ…</p>
<p>&mldr;</p>
<p>ஊர் வந்து விட்டது.</p>
<p>இவர்களைப் பார்த்ததுமே மாடசாமி ஓடி வந்தான்.</p>
<p>“பாப்பா, எப்படீம்மா இருக்கே? உனக்கு கல்யாணமாமே?”</p>
<p>மாடசாமிக்கு இவளிடம் எப்போதும் தனி வாஞ்சை உண்டு.</p>
<p>“நான் நல்லா இருக்கேன்… ஆமா, ராணி எங்கே இருக்கா? எப்படி இருக்கா? என்ன செய்றா?”</p>
<p>மாடசாமியின் முகம் சுருங்கியது.</p>
<p>“ராணி தானே, உன்னைப் பார்க்கத்தான் இதோ வருகுது பாரு. இதுக்குத்தான் என்னிக்கு விடியப் போகுதோ, தெரியல.” என்றான் சலிப்புடன்.</p>
<p>திரும்பிப் பார்த்த புவனா திடுக்கிட்டுப் போனாள்.</p>
<p>‘ராணியா இது?’</p>
<p>கன்னங்கள் ஒட்டி, சோகை பிடித்து… கர்ப்பமாயிருப்பது தெரிந்தது. பளபளக்கும் கண்களுடன் மூச்சு வாங்க நடந்து வருபவளை எதிர்கொண்டு அழைத்து, திண்ணையில் அமர்ந்தாள்.</p>
<p>“எப்படி இருக்க புவனா?”</p>
<p>பிடித்த கைகளில் அவள் அன்பை புவனாவால் உணர முடிந்தது.</p>
<p>“நான் நல்லா இருக்கேன் ராணி. ஆனா நீ ஏன் இப்படி… அது சரி, உனக்கு எப்ப கல்யாணம் ஆச்சு? கணவர் என்ன செய்றார்? எந்த ஊர்?”</p>
<p>“எல்லாம் உனக்கு தெரிஞ்சவர் தான் புவனா. எங்க செல்லியத்தை மகன், இங்க பக்கத்து ஊர்ல பொட்டிக்கடை வச்சிருந்தாரே, ஞாபகமிருக்கா?”</p>
<p>“யாரு முருகண்ணனா? எப்ப கல்யாணம் ஆச்சு?”</p>
<p>“அதென்ன, ஒரு அஞ்சாறு வருஷம் இருக்கும்.”</p>
<p>அஞ்சாறா? அப்படின்னா பதினேழு வயசுல கல்யாணமா?</p>
<p>ராணி சிறு வெட்கத்துடன் தொடர்ந்தாள், “பத்தாவது படிக்கும்போதே தினம் பார்க்க வருவார். பதினொண்ணாவது சேர்ந்து கொஞ்ச நாள்லயே நல்ல பழக்கமாகி உடனே கல்யாணம் வச்சுட்டாங்க.”</p>
<p>பார்றா. இங்கேயும் லவ் தானா? ஆனால் அவசரக்கல்யாணத்தில் முடிந்திருக்கு.</p>
<p>“அது சரி, உன் உடம்பு ஏன் இவ்வளவு மோசமா இருக்கு? சரியா சாப்பிடறதில்லியா? மாசமா வேற இருக்கே?”</p>
<p>“அது ஒவ்வொரு தடவையும் இப்படித்தான் இருக்கு.”</p>
<p>“ஒவ்வொரு தடவையும்னா? இது எத்தனாவது குழந்தை ராணி?”</p>
<p>“மூணாவது. ஆனா டாக்டர்ங்க நாலாவதுன்னு கணக்கு சொல்றாங்க.”</p>
<p>வாட்? ஆறு வருஷத்தில நாலாவதா?</p>
<p>“சரி. ரெண்டு குழந்தை இருக்கும்போது எதுக்கு ராணி மூணாவது?” தயக்கமும் ஆதங்கமுமாக கேட்டாள் புவனா.</p>
<p>“ஆனா ஒண்ணு கூட தங்கலியே புவனா. முதலாவது எட்டாம் மாசமே பிறந்து, உடனே போயிருச்சு. ரெண்டாவது ஆண்குழந்தை புவனா…” உடைந்து அழுது விட்டாள் ராணி.</p>
<p>“நோஞ்சானாப் பிறந்து, கண்ணாடிப் பெட்டில ஒரு வாரம் வச்சிருந்தும் பிழைக்கல. அதுக்கப்புறம் போன வருஷம் மூணாம் மாசமே அபார்ஷன் ஆயிடுச்சு.”</p>
<p>“&mldr;..”</p>
<p>“இந்தக் குழந்தை கட்டாயம் வேணும் புவனா. ஏற்கெனவே அவருக்கு இன்னொரு பொண்ணப் பார்த்து கட்டி வைக்கணும்னு அத்தை சொல்லிட்டிருக்காங்க.”</p>
<p>இதென்ன அநியாயம்? கேட்க ஆளில்லையா?</p>
<p>“அது சரி, ரொம்ப வீக்கா இருக்கியே? டானிக் எல்லாம் சாப்பிடுறியா?”</p>
<p>“அதுக்கெல்லாம் அப்பாட்ட வசதி இல்லியே புவனா.”</p>
<p>“அரசாங்கத்துலயிருந்து இலவசமா தருவாங்களே ராணி”</p>
<p>“அந்த கறுப்பு மாத்திரையைச் சாப்பிட்டா குழந்தை கறுப்பா பிறக்குமாம். ஏற்கெனவே நான் கறுப்பு… ஆயாம்மா கொண்டு தர்ற மாத்திரையை மாட்டுக்குப் போட்டுடுவோம்”</p>
<p>இலவசம் எனபதற்காக இப்படியா?</p>
<p>அவர்கள் வீட்டு மாடு ஆரோக்கியமாக இருப்பதுபோல் தோன்றியது இதனால்தானா?</p>
<p>“டாக்டர் என்ன சொல்றார்?”</p>
<p>“ரொம்ப திட்டறாங்க. இரத்த சோகையாம். அட்மிட் ஆகணுமாம். ரத்தம் ஏற்றுவாங்களாம். கண்ட கண்ட ரத்தமெல்லாம் ஏற்றக் கூடாதாமே. அத்தான் சொன்னாரு”</p>
<p>எதையும் கரெக்டா தப்பாக புரிந்துகொள்ள இவர்களால் எப்படி முடிகிறது?</p>
<p>“இப்ப என்னதான் செய்யப் போறே?”</p>
<p>“பக்கத்து ஊர்ல சந்தானச் சாமியார்னு புதுசா ஒருத்தர் வந்திருக்கார். அவர்ட்ட போய் மந்திரிச்சு தாயத்து கட்டிண்டா சுகப் பிரசவம் ஆகுமாம். நிச்சயம் ஆம்பிள்ளக் குழந்தை தானாம். அத்தை சொன்னாங்கன்னு அப்பா பணம் ரெடி பண்ணிட்டிருக்கிறாரு.”</p>
<p>தலையில் அடித்துக் கொண்டாள் புவனா.</p>
<p>&mldr;</p>
<p>திருமணம், தேநிலவு என்று இரண்டு மாதங்கள் போனதே தெரியவில்லை புவனாவுக்கு.</p>
<p>‘பெண்களின் உணவுப் பழக்கங்களும் இரத்த சோகையும்’ தலைப்பில் அவளது ஆராய்ச்சிக்கு டாக்டரேட் பட்டம் இன்று தான் வந்தது.</p>
<p>அனீமியா என்றதும் ராணியின் ஞாபகம் வர, அவள் கொடுத்த எண்ணை அழைத்தாள். முருகன் நம்பர் தான். ஆரம்ப விசாரிப்புகளுக்குப் பின் கேட்டாள்.</p>
<p>“அண்ணா, ராணிக்கு குழந்தை பிறந்தாச்சா? என்ன குழந்தை?”</p>
<p>“அதை ஏம்மா கேட்கறே தங்கச்சி? நீ அன்னிக்கு அவகிட்ட இருபதாயிரம் ரூபா கொடுத்துட்டுப் போனே இல்ல? உடனே அத எடுத்துட்டு, எங்கம்மா சொன்ன மாதிரியே சந்தான சாமியாரை நடந்தே போய்ப் பார்த்து, தாயத்தும் வாங்கிக் கட்டிட்டோம். ஆனா குடுப்பினைன்னு ஒண்ணு இருக்கில்லே? திரும்பி வரும்போதே அவளுக்கு உடம்பு முடியாமப்போய், இங்க முடியாம திருச்சி பெரியாஸ்பத்திரிக்கு கொண்டு போனோம். அவளக் காப்பாற்ற அவள் கர்ப்பப்பையை எடுத்துட்டாங்க.”</p>
<p>“ஐயையோ, கொஞ்சம் ராணிட்ட ஃபோனைக் கொடுங்கண்ணா.”</p>
<p>“அவ அங்க மாமா வீட்ல இருக்காம்மா. இங்க கல்யாண வேலை நடக்குது இல்ல? அவளும் உடம்பை தேற்றிட்டு அப்புறமா வருவா. மாமாவுக்கும் முடியல. இவ இங்க வீட்ட பார்த்துட்டு ஒரு ஓரமா இருந்துட்டு போகட்டும்னு ஒத்துட்டிருக்கேன். என்ன சொல்றே..”</p>
<p>ஸ்தம்பித்து நின்றாள் புவனா. டாக்டராகக் கனவு கண்டவள் சொந்த வீட்டிலேயே இரண்டாம் தர பிரஜையாக…</p>
<p>எங்கே தப்பு நடக்கிறது? புரியவில்லை.</p>
<p>அறியாப் பருவக் காதலா, மூட நம்பிக்கையா, அறியாமையா, ஏழ்மையா, கல்விக் குறைபாடா…</p>
<p>எதுவானாலும் சரி, ஆராய்ந்து சரி செய்ய வேண்டும் என்று உறுதி பூண்டாள் புவனா.</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>