<!doctype html><html lang=en-us>
<head>
<meta charset=utf-8>
<meta name=viewport content="width=device-width,initial-scale=1,maximum-scale=1">
<meta http-equiv=x-ua-compatible content="IE=edge">
<title>விதை ஒன்று போட்டால்…</title>
<link rel=preconnect href=https://fonts.gstatic.com>
<link href="https://fonts.googleapis.com/css2?family=Mukta+Malar:wght@200;400;500&display=swap" rel=stylesheet>
<link rel=stylesheet href=/css/style.css>
<link rel=apple-touch-icon sizes=180x180 href=/img/apple-touch-icon.png>
<link rel=icon type=image/png sizes=32x32 href=/img/favicon-32x32.png>
<link rel=icon type=image/png sizes=16x16 href=/img/favicon-16x16.png>
<link rel=manifest href=/img/site.webmanifest>
</head>
<body>
<header>
<div class=name>Lalitha Visvanathan</div>
<nav>
<div class=menu>
<div>
<a href=/>Home</a>
</div>
</div>
</nav>
</header>
<main>
<article>
<div class=posttitle>
விதை ஒன்று போட்டால்…
</div>
<time>October 12, 2020</time>
<div class=postmeta>
825 words | 4 min read
</div>
<div class=content>
<p>&ldquo;எப்படி பார்த்துப் பார்த்து வளர்த்தாலும் ரத்தத்திலேயே ஊறிப்போன குணம் விடாது போலிருக்கே அம்மா.” கவலையுடன் கூறினாள் வனஜா.</p>
<p>“இருக்காதா பின்னே? விதை ஒண்ணு போட்டா, சுரை ஒண்ணா முளைக்கும்? மகன் விஷயத்திலயாவது ஜாக்கிரதையா இரு, சொல்லிட்டேன்.” என்றாள் காமாட்சி.</p>
<p>“நானும் கண்கொத்திப் பாம்பாத்தான் பார்த்துக்கறேன். ஹ்ம்… தலைல என்ன எழுதி வச்சிருக்கோ?”</p>
<p>அடுத்த அறையில் தன் ப்ளஸ் டூ ரெக்கார்ட் எழுதிக் கொண்டிருந்த ஆகாஷுக்கு ஆத்திரம் ஆத்திரமாக வந்தது. இரு செவிகளையும் இருகைகளால் இறுக்க மூடிக் கொண்டான். ஊஹும். சத்தம் குறையவில்லை. நிச்சயம் இன்னும் ஒரு மணி நேரத்துக்கு அம்மாவும் பாட்டியும் ஓய மாட்டார்கள்.</p>
<p>அப்படி இவன் என்னதான் செய்து விட்டான்?</p>
<p>இன்று மாலை. ஆறு மணி இருக்கும். ஹாலில் ஃபோன் அடிக்கவும் பாட்டியே எடுத்துப் பேசினாள்.</p>
<p>“யாரு? ஆகாஷையா? முதல்ல நீ யாருன்னு சொல்லும்மா.”</p>
<p>“&mldr;”</p>
<p>“என்ன? அவன் க்ளாஸ்மேட்டா? அவன் பாய்ஸ் ஸ்கூல்ல தானே படிக்கிறான்?”</p>
<p>“…”</p>
<p>“ஓ.. கோச்சிங் க்ளாஸ்லயா? அது சரி. இப்ப என்ன வேணும்?”</p>
<p>“&mldr;”</p>
<p>“சந்தேகமா? உங்க டீச்சர்கிட்ட கேட்டுக்க வேண்டியது தானே?”</p>
<p>“&mldr;”</p>
<p>“என்ன பேப்பர்?”</p>
<p>&ldquo;&mldr;&rdquo;</p>
<p>“சரி சரி, ஒண்ணும் புரியலை. இதோ, அவன்ட்டயே தர்றேன்… இந்தாப்பா ஆகாஷ். உனக்குத் தான். யாரோ ஆர்த்தியாம்” என்றவள் தொடர்ந்தாள்,</p>
<p>“இப்பல்லாம் பொண்ணுங்க தான் வெட்கமில்லாம பசங்களைத் துரத்துதுங்க. கலி ரொம்பவே முத்திப் போச்சு.” ரிசீவரை மூடாமல் வேண்டுமென்றே உரக்க முணுமுணுத்தவள், ரிசீவரை பேரன் கையில் கொடுத்துவிட்டு அருகிலேயே அமர்ந்து கொண்டாள்.</p>
<p>“ஹலோ.” எதிர்முனையில் தொடர்பு துண்டிக்கப்பட்டு விட்டது.</p>
<p>“ஏன் பாட்டி, உனக்கு டீஸென்சியே கிடையாதா? அந்த ஆர்த்தி வீடு இந்தப் பக்கம் தான். ஒரு அசைன்மென்ட் ஷீட்டை அவள்கிட்ட கொடுக்கச் சொல்லி கெமிஸ்ட்ரி மாஸ்டர் தந்திருந்தார். நான்தான் மறந்து வந்துட்டேன். அதுக்குத்தான் கூப்பிட்டிருப்பா. இதைப் போய்… “ அவமானமும் கோபமுமாக முகம் சிவக்கக் கத்தினான் ஆகாஷ்.</p>
<p>பாட்டி ஏதோ சொல்ல வந்ததை கவனியாமல் ஒரு பேப்பரை எடுத்துக் கொண்டு வேகமாக வெளியேறினான்.</p>
<p>அவ்வளவுதான். வனஜா ஆஃபீஸிலிருந்து வந்ததும் காமாட்சி போட்டுக் கொடுத்து விட்டாள்.</p>
<p>ஆகாஷுக்கு இப்போது பெண்களிடமிருந்து வீட்டுக்கே ஃபோன் வரத் தொடங்கியாச்சாம். இவனும் உடனே அவர்களைப் பார்க்க டீக்கா ட்ரெஸ் மாத்திட்டு கிளம்பி விடுகிறானாம். குத்துக்கல்லாட்டம் பாட்டி பக்கத்துல இருக்கும்போதே இப்படியென்றால்….?</p>
<p>இது போதாதா வனஜாவுக்கு? ஆரம்பித்தாயிற்று,</p>
<p>“அப்பனைப் போல…”</p>
<p>இதற்கெல்லாம் காரணமான தன் தந்தையை நினைக்கையில் ஆகாஷுக்கு கோபத்தில் நரம்புகள் புடைத்தன.</p>
<p>பதினைந்து வருடங்களுக்கு முன் அவர் செய்த தப்புக்கு நானா பொறுப்பு? ஷிட்.</p>
<p>கை முஷ்டியை இறுக்கி கட்டிலில் ஓங்கிக் குத்தினான். மனதைப் போலவே கையும் வலித்தது தான் மிச்சம்.</p>
<p>…</p>
<p>வனஜாவும் அப்போது இவன் தந்தையைப் பற்றித்தான் யோசித்துக் கொண்டிருந்தாள். பதினெட்டு வருடங்கள் இருக்குமா?</p>
<p>வனஜா கல்லூரிப் படிப்பு முடிந்து, பேங்க் வேலையில் சேர்ந்த நேரம். பெரிய தொழிலதிபர் போல் அடிக்கடி வங்கிக்கு வந்தவன்தான் பாஸ்கர். ( அவன் நிஜப்பெயர் மணி என்பது பின்னால் தெரிய வந்தது ). ராஜகளை என்பார்களே, அப்படியொரு முக, உடலமைப்பு அவனுக்கு.</p>
<p>கண்டதும் காதல் தோன்ற, பெற்றோரிடம் சொன்னால் ஒப்புக் கொள்ள மாட்டார்கள் என்று ஒரு கோவிலில் ரகசியத் திருமணம் செய்து கொண்டார்கள்.</p>
<p>வனஜாவின் பெற்றோர் முதலில் ஒதுக்கினாலும், ஆகாஷ் பிறந்ததும் ஏற்றுக் கொண்டார்கள். ஒரே பெண்ணுக்காகச் நகைகள் மற்றும் டெப்பாசிட்டுகளை சீராகக் கொடுத்து விட்டார்கள். மறுவாரமே பாஸ்கர் பணம், நகைகளுடன் மாயமாய் மறைந்து விட்டான். தேடிப் பார்க்கலாமென்றால் வனஜாவிடம் அவனைப் பற்றிய எந்தவித ஆதாரமும் இல்லை. செய்வதறியாது தவித்துப் போனாள்.</p>
<p>சுமார் இரண்டு வருடங்களுக்குப் பிறகு செய்தித்தாள், தொலைக்காட்சி மூலம் தெரிய வந்தது; இதே போல் பல பெண்களை ஏமாற்றித் திருமணம் செய்து, பின் பணம், நகைகளுடன் ஓடி விடுவதே அவன் தொழில் என்று.</p>
<p>படிப்பிலும் சரி, வேலையிலும் சரி, நல்ல கெட்டிக்காரி என்று பெயர் வாங்கிய தானே அவனிடம் ஏமாந்து போனதை எண்ணி வனஜாவ கூனிக் குறுகிப் போனாள்.</p>
<p>அவள் வெறுப்பு, கோபம், தன்னிரக்கம் எல்லாம் உருவத்தில் தகப்பனை அப்படியே உரித்து வைத்திருந்த ஆகாஷிடம் திரும்பியது. தந்தையைப் போலவே இருப்பானோ என்ற பயமும், அப்படியில்லாமல் பார்த்துக் கொள்ள வேண்டும் என்ற எச்சரிக்கையுமாக ஆகாஷை வளர்க்கலானார்கள் வனஜாவும் காமாட்சியும்.</p>
<p>குழந்தை வளர வளர அவர்களது பயமும் எச்சரிக்கையும் கூடவே வளர்ந்தது. அவனை ஆண்களுக்கு மட்டுமான பள்ளியில் சேர்த்தார்கள். வீட்டு மாடிப் போர்ஷனை வாடகைக்கு விடும்போது பெண்குழந்தைகளே இல்லாத குடும்பமாகப் பார்த்துக் கொண்டார்கள். இப்படி எத்தனையோ…</p>
<p>…</p>
<p>சிறு வயதில் அம்மாவின் அடிகளுக்கும் பாட்டியின் திட்டுகளுக்கும் காரணம் புரியாமல் விழித்திருக்கிறான் ஆகாஷ். இப்போது மீசையரும்பும் பருவத்தில் புரியும்போதோ, அருவருப்பாக இருந்தது.</p>
<p>அதிலும் வனஜாவின் உறவினர்களோ, சினேகிதியரோ வந்து விட்டால் ஆகாஷ் பாடு இன்னும் திண்டாட்டம் தான். இவன் முகச்சாயல் அல்லது நடையுடை பாவனைகளைப் பார்த்ததும் தொடங்கி வைப்பார்கள்.</p>
<p>“அப்படியே அப்பா சாயல் தான் இல்லியா? ஆனால் குணத்துல அவனைக் கொள்ளாமல் பார்த்துக் கொள் வனஜா.”</p>
<p>தந்தை குற்றவாளி தான். ஆனால் தாயார்?</p>
<p>அவருடைய பணத்தையும் பகட்டையும் நம்பிப் பேராசைப் பட்டதால் தானே அவசரக் கல்யாணம் நடந்திருக்கிறது? அதை ஒப்புக் கொள்ளாததோடு இவனையே சதா கரித்துக் கொட்டுவது எந்த விதத்தில் நியாயம்?</p>
<p>…</p>
<p>இன்று இதை முகத்துக்கு நேராகச் சொன்னதும் வனஜாவால் தாங்க முடியவில்லை. உண்மை கசக்கத்தான் செய்யும். வனஜாவுக்கு ஆத்திரம் கண்ணை மறைத்து விட்டது.</p>
<p>மகனுக்கு பதில் சொல்ல முடியாமல், “என்னையே எதிர்த்துப் பேசுறியா?” என்று அசிங்கமாகக் கத்திக்கொண்டு கண்மூடித்தனமாக அடித்து, தன் பலம் கொண்ட மட்டும் அவனைப் பிடித்து வெளியே தள்ளினாள். கோபமும் அழுகையுமாக வாசலில் தடுமாறிக்கொண்டு நிற்கும்போது பார்த்துத்தானா ஆர்த்தி அந்த வழியாக வரவேண்டும்? அவமானத்தில் குன்றிப் போனான் ஆகாஷ்.</p>
<p>மன உளைச்சல் தாங்க முடியவில்லை. எங்கேயாவது கண்காணாத இடத்துக்கு ஓடிப்போய் விட்டால் என்ன? அதற்கான வழிகளை யோசிக்கையிலேயே, இவர்களைத் தலைகுனியவைப்பது அதைவிட முக்கியம் என்று தோன்றியது.</p>
<p>சாப்பிடப் பிடிக்காமல், தூக்கமும் வராமல், கட்டிலிலும் சுவற்றிலும் குத்திக் குத்தி கையும் கண்களும் சிவந்து போயின.</p>
<p>இரண்டு நாட்களாக வகுப்பில் அவனை கவனித்துக் கொண்டிருந்த கெமிஸ்ட்ரி மாஸ்டர், அவனை தனது அறைக்கு வரச் சொன்னார்.</p>
<p>…</p>
<p>வருடங்கள் உருண்டோடி விட்டன. ஆகாஷ் இப்போது பிரபல பன்னாட்டு நிறுவனமொன்றில் பொறுப்பான பதவியில் இருக்கிறான்.</p>
<p>பன்னிரண்டு வருடங்களுக்கு முன், ஒருநாள் கெமிஸ்ட்ரி மாஸ்டர் அவனை அழைத்து, ஒரு ஆசானாக மட்டுமல்லாமல், ஒரு நெருங்கிய நண்பனாகப் பேசினாரே, மறக்க முடியுமா? அதன் பிறகுதானே மனதை ஒருநிலைப் படுத்தி, தன் பாடங்களில் வெறி பிடித்தவன் போல் மூழ்கிப போனான். மிக உயர்ந்த நிலைக்கும் வந்து விட்டான். அன்று மட்டும் அவர் சரியாக வழி காட்டியிருக்கா விட்டால்….?</p>
<p>தலையை உதறிக் கொண்டான் ஆகாஷ்.</p>
<p>…</p>
<p>ஹாலில் பேச்சுக்குரல் கேட்டது. கல்யாணத் தரகர் தான்.</p>
<p>எப்படியாவது மகனுக்குத் திருமணம் செய்து வைக்க வனஜா பார்த்துக் கொண்டிருக்கிறாள். ஆனால் ஆகாஷ்தான் திருமணமே வேண்டாம் என்று பிடிவாதமாக இருக்கிறான். முன்பு இவனை கேலி செய்தவர்களே இப்போது இவனுக்கு பெண் கொடுக்க போட்டியிடுவது வினோதம் தான்.</p>
<p>“இந்தப் பொண்ணு படிப்பு, வேலை எல்லாம் ஓகே. ஆனா வேறொரு சின்னச் சிக்கல். இந்தப் பெண்ணைப் பெற்ற அம்மாவும் அப்பாவும் கல்யாணம் பண்ணாமலே, இந்த ‘லிவிங் டுகெதர்’னு இருந்திருக்காங்க. குழந்தை பிறந்த பிறகு இவம்மா இந்த உறவு பிடிக்கலேன்னு போய்ட்டா. அப்பாதான் குழந்தையை வைத்துக்கொண்டு, பிறகு வேறு திருமணம் செய்து கொண்டு, இவளையும் வளர்த்திருக்கார்.”</p>
<p>கேட்டுக் கொண்டிருந்த ஆகாஷ் அதிர்ந்து நின்றான். பெற்றவளின் செயலுக்காக இந்தப் பெண் பட்டிருக்கக் கூடிய அவமானங்களும் வேதனைகளும் மனக்கண்முன் துல்லியமாகத் தெரிந்தன.</p>
<p>“பொண்ணு தங்கமான குணம்மா. கல்யாணத்துக்குப் பார்க்கறாங்கன்னதும் ‘இந்த விஷயத்தை முதல்லயே சொல்லிடுங்க அங்கிள்’னு அவதான் சொன்னா.”</p>
<p>“ப்ச், விடுங்க. அதெல்லாம் நமக்கெதற்கு? தாயைப் போலப் பிள்…”</p>
<p>வேகமாக உள்ளே நுழைந்தான் ஆகாஷ்.</p>
<p>“அம்மா, நம்மைப் பற்றிய முழு விவரங்களையும் சொல்லிவிட்டு, அவர்களுக்கும் சம்மதம்னா இந்தப் பெண்ணையே பேசி முடிச்சுடுங்க!” என்றான் உறுதியாக, தன் முழு உயரத்துக்கும் நிமிர்ந்து நின்று.</p>
<p>——————————<br>
அக்டோபர் 2010, மங்கையர் மலர்இதழில் பிரசுரமானது.</p>
<p>ஜெயஶ்ரீ ராஜ் நினைவுச் சிறுகதைப் போட்டியில் மூன்றாவது பரிசு பெற்ற கதை.<br>
——————————</p>
</div>
<div class=tagsdiv>
<ul id=tags>
<a id=onetag href=/tags/%E0%AE%9A%E0%AE%BF%E0%AE%B1%E0%AF%81%E0%AE%95%E0%AE%A4%E0%AF%88>சிறுகதை</a>
</ul>
</div>
</article>
</main>
<div class=footer>
<footer>
<p>&copy; 2020 - 2021 <a href=https://lalithavn.github.io/>Lalitha Visvanathan</a></p>
</footer>
</div>
</body>
</html>